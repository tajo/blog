---
title: Chci do USA na college 
path: /chci-do-usa-na-colleg/
layout: post
date: 2009-01-30
---

Ano, zní to šílené, vypadá to šíleně a je to šílené. Nicméně slovo dalo slovo a myšlenka následovala myšlenku. Proč mě vůbec napadla taková hloupost jako pokoušet se dostat na vysokou školu v USA? Je to zcela prosté a racionální. Jelikož moje zaměření je čistě technické, mám zájem i v tomto duchu pokračovat. Dostat se v ČR na technicky zaměřenou VŠ není pro průměrně chytrého člověka absolutně žádný problém. Takové ČVUT bohatě stačí průměr známek z matematiky / fyziky do 1.5. To přeci neni žádná výzva! (i když samotné studium je již mnohem náročnější) Tento fakt mě ale ochudí o ty "krásné"  a nervózní okamžiky při otevírání obálek s výsledky přijímacího řízení. A to je přeci škoda, ne? Do maturity mi zbývá ještě 1,5 roku. Na vysvědčení si vždy držím průměr pod 1.5 (tedy vyznamenání) . Krom toho dělám spousty dalších zájmových, ziskových i veřejně prospěšných věcí. Jsem tedy (možná) vhodným kandidátem. Krom toho (ruku na srdce) univerzity v USA jsou na zcela jiné úrovni než ty naše. Rozpočty některých univerzit se dají srovnávat s rozpočtem celé naší republiky. Snad bych se o tyto možnosti ani více nezajímal. Jednoho dne jsem ale na internetu našel stránku http://www.studujemevusa.cz/ a následně www.fulbright.cz (s kterými spolupracuji). Zjistil jsem, že studovat v USA vlastně až taková utopie není. **Jak se dostat na VŠ v USA?** 1) mít dobré vysvědčení (tzn průměr do 1.5) 2) složit (dobře) testy SAT (matematika, kritické čtení, esej) - v Aj 3) složit  (dobře) TOEFL (jazyková způsobilost v Aj) 4) vybrat vhodné školy = bohaté, prestižní, které poskytují velkorysá stipendia 5) získat dobré doporučující dopisy 6) napsat pěknou vlastní esej 7) sestavit zajímavou a atraktivní přihlášku - školy hledají lidi, kteří se něčím odlišují od většiny, zajímavé osobnosti... funguje to vlastně následovně: "Univerzita: Hm tenhle kandidát se nám celkem líbí. Pomáhá bezdomovcům v azilových domech. Hraje na 10 nástrojů. Ovládá 8 jazyků. Potřebuje nějaké peníze ke studiu? - Ano, žádá o 40 000$ ročně. - OK, žádný problém, ten nám za to totiž stojí..." Velkou výhodou je fakt, že například takové SAT testy složíte pouze jednou a výsledky berou v potaz již všechny univerzity v USA. Nefunguje to tedy jako u nás, že každá vysoká škola pořádá v některý termín zkoušky, kde potrhle zatrháváte celé dopoledne otázky a další den to samé opět opakujete na další vysoké škole. V USA je totiž 2000 univerzit. 200 z nich se řadí do Ivy League - tedy taková smetánka. Právě těchto 10% nejlepších poskytuje bohatá stipendia, avšak vykoupena velkou selekcí při výběru nových studentů. Normálně je poměr odmítnutých ku přijatým kolem 9:1. U technických univerzit cca 6:1. A to už je pořádná výzva! Největší výzvou však je se poprat se samotnou angličtinou. V prvé řadě složit na slušné úrovni SAT, což není pro čecha vůbec jednoduché. Například kritické čtení je formováno tak, aby slovíčkařením nachytali i rodilého mluvčí. Jak tedy může mít exchange student šanci? Avšak tato indispozice je snad i zohledňována. Naopak složit zkoušku z matematiky je pro gympláka z ČR legrace. Nuž, doma mám již krásné 3 knížky po 1000 stránkách a před sebou ještě půl roku času na přípravu (+ možnost test opakovat za další půl rok, tedy až na podzim). Možná jsem blázen, ale za pokus to stojí...
