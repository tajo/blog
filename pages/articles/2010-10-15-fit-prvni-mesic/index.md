---
title: FIT - První měsíc
path: /fit-prvni-mesic/
layout: post
date: 2010-10-15
---

Konečně je pátek a za chvíli pojedu zas domů, což znamená jediné - 4. týden školy je za mnou. Kdybych měl zhodnotit první měsíc školy v jedné větě, napsal bych něco ve stylu: "Wow, to byla celkem jízda". A teď to zkusím trochu obšírněji. První týden byl vyloženě poznávací - hledal jsem budovy, místnosti a svoje časové možnosti (jinými slovy - nic jsem nestíhal). Už od první hodiny bylo tempo závratné. Úvodní řečičky byly přiškrcené na minimum - šlo se hned na věc, což v praxi znamená, že jsme stihli například v matematice za jednu hodinu  profrčet hned několik okruhů ze SŠ a to ještě způsobem, kterému porozumí málokdo.  Po tomhle hektickém týdnu se mi následující pondělí do Prahy chtělo asi nejméně v mém životě. Popíšu lehce každý předmět: **BI-CAO - Číslicové a analogové obvody** Z největšího bubáka (jelikož jsem z gymnázia elektrotechnikou skoro nepolíben) se stal docela příjemný předmět. Ze začátku jsme si víceméně hráli s Wolfram Mathematicou (kreslení grafů, počítání rovnic atp) a postupně jsme se propracovali k obvodům a jejich rovnicím. Stihli jsme také napsat jeden test (měl jsem 8,5/10), který byl téměř totožný s testem přípravným. Při troše snahy snad nebude tento předmět problémem. Chodím i na přednášky a je to překvapivě i docela zábava. **BI-ZMA - Základy matematické analýzy** Po prvních 2 přednáškách jsem si říkal: Sakra, asi jsem na špatné škole. Abych to upřesnil - jsem v 3. paralelce, do které nandali všechny studenty, co měli průměr z matematiky 1.0, či SCIO nad 93%. Máme tedy trochu odlišnou výuku než zbytek studentů a přednáší nám člověk z matfyzu. A jak vůbec vypadá přednáška z matalýzy? Hodinu a půl koukáte na tabuli, jak tam vznikají všemožné důkazy, čemuž tedy povětšinou vůbec nerozumíte (pokud tedy po 10 min. neusnete). Naštěstí existuje ještě cvičení, které probíhá už v duchu SŠ, tedy počítáme a ptáme se. Nicméně ani to není úplnou procházkou růžovým sadem, ale dá se to. Včera jsem napsal i první test (téma: posloupnosti, limity, důkaz mat. indukcí, zobrazení) a věřím si i na 100% :-). Nebylo v něm nic zákeřného a povětšinou se jednalo o ty lehčí příklady. Cíl je tedy jasný - nasbírat co nejvíce bodů z těchto testů + za aktivitu a u závěrečné zkoušky si už jen pískat. Ta se skládá ze dvou částí - počítání a důkazy. Pokud budu mít dostatek bodů, tak už ani tu důkazovou část nebudu potřebovat (~ přednáškám, brrrr....). P.S. Na přednášky už nechodím a ani to neplánuji. **BI-UOS - Úvod do operačních systémů** No tohle je celkem chuťovka. Zvlášť pokud o Linuxu víte jenom z doslechu. O co jde? Vy, klávesnice, linux/sun, okno terminálu a jeden příkaz BASHe za druhým. Většina testů se bude psát pouze na papír, což možná na první pohled zní děsivě, ale když nad tím přemýšlím, tak je to spíše výhoda. Kdybychom měli přístup k manuálu, tak se v tom testu může objevit prakticky cokoliv - protože se to dá najít. Takhle tam je jen to, co opravdu známe. No včerejší test mi né úplně sedl. Uvidíme, jak to bude ohodnoceno. Chodím i na přednášky. **BI-MLO - Matematická logika** Tento předmět máme za semestr asi jenom 5x. Přičemž pokaždé píšeme krátký test. První test byl pouze na látku SŠ, takže pohoda. Zatím je učivo docela jednoduché. Na přednášky však také nechodím (nemá smysl tam chodit na 1,5h šlofíka). Raději si tu prezentaci proklikám doma. **BI-PAI - Právo a informatika** Jednoznačně nejzábavnější přednáška (mám právo rád), což však nemá na svědomí daný předmět, ale přednášející (advokát) - který umí hovořit poutavě, hlasitě, srozumitelně a prokládat přednášku zkušenostmi z praxe (kéž by takhle přednášeli i ostatní). Celý předmět bude zakončen závěrečnou zkouškou, která by neměla být zas tak obtížná. Cvičení tento předmět nemá. **BI-PA1 - Programování a algoritmizace 1** Zatím se tam nudím. Roky už programuji v PHPčku, což je velmi podobné Céčku, které je náplní tohoto předmětu. Po měsíci jsme teprve u podmíněných výrazů. Už máme za sebou také první jednoduchou úlohu z ProgTestu (automat, který vyhodnocuje domácí úlohy).  Uvidíme časem. **TV** \- Nakonec chodím 1x týdně na stolní tenis do Julisky. Nejdříve jsem se trochu bál, že si moc nezahraji (jakožto to závodní hráč), ale naštěstí tam funguje pokročilá skupina s trenérem, který aktivně hraje 1. ligu (dříve 2. Bundesligu). Tudíž je to famózní. Sečteno a podtrženo jsem zatím spokojen. Už mám představu o tom, co mě po zbytek semestru čeká, původní depresivní myšlenky jsem už zahnal a vidím to docela optimisticky. Není to sice žádné "lehárko", ale s trochou snahy by to mělo jít.

## Comments

**[bery](#27473 "2010-10-15 09:09:54"):** teď jsme psali CAO...to byla fraska :D nejspi 10/10...dalsi testy budou horsi :)

**[Misa](#27474 "2010-10-15 09:24:15"):** Bacha na to programovani na papir. Tam zase musis presne znat syntaxi a pokud je ucitel debil, tak to pekne potrapi. Programoval jsem na papir asi ve 3 predmetech z toho 1 jsem nedal a ostatni delal na 3. pokus :)

**[tajo](#27476 "2010-10-15 12:38:33"):** [2] Tady to právě má být ku prospěchu věci. Nebudou tak moc řešit drobné překlepy, či že třeba neznáme nějaký ten přepínač - spíš jde o to jestli chápeme ten princip, či že známe základní příkazy a postupy. Takže vyhodnocení není v módu 0 bodů / zcela správně, ale tak nějak lidsky :-)

**[Pavel Polívka](#27766 "2010-11-07 15:41:33"):** Takže to je koukám dost stejný jako prvák v Liberci ... úplněo ničem :D

**[Matt](#28271 "2010-12-27 08:39:14"):** Koukám, že studuješ na ČVUT, také bych tam chtěl jít. :D Jaký sis vybral obor? A přeji hodně štěstí při dalším studiu.

**[tajo](#28418 "2011-01-17 21:38:17"):** Obory jsme si vybírat nemuseli. Všichni mají 1. rok to samé. :)

**[Relick](#34113 "2013-03-10 22:51:03"):** Ahoj, píšeš něco o SCIO zkouškách nad 93%. Mohl bys nějak osvětlit o co šlo? Vy jste nějaký scia dělali po vstupu na čvut aby vás rozřadili?

**[Vojtěch Mikšů](#34177 "2013-03-19 23:58:53"):** Relick: Ne, to jen fakulta dostala "skvělý" nápad, že udělá jednu výběrovější paralelku, kde by se toho probralo více z Matalýzy, aby se náhodou někdo nenudil. Nu a lidi do ní byli zařazení podle toho, jak vysoké měli skóre ze SCIO + ti co žádné příjimačky vůbec nedělali. Myslím, že tenhle pokus už je naštěstí mrtvý a všichni jedou stejným tempem.

