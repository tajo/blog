---
title: Mentoring
path: /mentoring/
layout: post
date: 2013-02-21
---

Naše škola není jenom o hákování přednášek a zničených víkendech kvůli nedělním deadlinům. Bohužel pokud aktivně nepátráte kolem, tak tím se může stát vaše zkušenost s ČVUT kompletní. O zahraničních výjezdech už znova psát nebudu, o těch jste se už asi dozvěděli i [více než byste chtěli](http://blog.miksu.cz/zahranicni-vyjezd-vyberove-rizeni/). :-) Dneska vám povím jinou pohádku, tu o **[Programu Mentoring](http://mentoring.cvut.cz/) **(odnož <http://www.kariernicentrum.cz>). O co jde? Škola má zaháčkované desítky úspěšných lidí z českých a zahraničních firem z oblastí jako IT, stavebnictví, doprava, výzkum či finance. Typicky se jedná o vysoce postavené manažery zahraničních poboček či ředitele menších firem. A tito lidé se rozhodli, že se dobrovolně podělí o své know-how se studenty! Prvním krokem je si [některého z nich](http://mentoring.cvut.cz/mentori.php) vybrat. Já jsem si před rokem zvolil **[Sentu Čermákovou](https://www.google.com/search?q=senta+čermáková)** ze společnosti **Hewlett-Packard** aneb toho úplně nejžádanější mentora z celého programu (kdo si udělá menší průzkum, tak se snadno dozví proč). Říkal jsem si, že nemám co ztratit a tak provedu takový "moonshot". :-) Popravdě nevěděl jsem zprvu co od toho přesně čekat a tomu odpovídala i moje (ne)příprava. Po snad **30 minutovém telefonátu** se Sentou jsem se cítil jako po zaběhnutí 12km, v čase pod jednu hodinu a uprostřed horkého léta.  Jedna krize za druhou a lehké mdloby v cíli. Bylo mi jasné, že by se musel stát zázrak, abych dostal přednost před dalšími 7 soupeři.  Ach to volání po telefonu. Už jsem se naučil si po něm objednat pizzu, ale  kdo se pokusí ze mě dostat něco jiného než jméno a adresu, tak se zlou potáže. Potřeboval bych něco ve stylu: "_Smysluplně_ o_dpovídáme v reálném čase 101_". A tak jsem se pokusil situaci zachránit ještě follow-up emailem. **A ono to vyšlo!** Ukázalo se, že jsem byl jediný, kdo si dovolil drze využít předhozenou emailovou adresu a opravdu mě to nakonec posunulo na postupovou pozici. Toto byla hned první udělená lekce - **Nebojte se pochválit a hlasitě se ozvat! **Nikdo jiný to za vás neudělá. Mimochodem výběrové řízení probíhá převážně ve stylu 1:1 - můžete se ucházet jen o jednoho mentora a každý mentor si může vybrat jen jednoho studenta. O to víc je potřeba se snažit. 

![neverevergiveup-5in](../wp-legacy-content/neverevergiveup-5in-229x300.jpg)

**A co se děje dále?** To už je věcí domluvy. Se Sentou jsme společně sestavili program schůzek a témat, která mě zajímají. Začalo to vzájemným představením a objasněním životních cílů, principů, hrdinů a hodnot. Poté následovala témata jako život ve velké korporaci, kariérní plán v různých časových horizontech či studium v zahraničí a kulturní rozdíly. Naplánovaného jsme toho měli opravdu hodně, ale bohužel jsme značnou část nestihli, jelikož se mi do toho nešťastně připletl [odlet do Ameriky](http://blog.miksu.cz/cesta-do-usa/). :-) Kromě živých schůzek jsem musel značnou porci času věnovat i vydatným domácím úkolům typu přečíst knížku a napsat její shrnutí, či předělat životopis (btw všechno čtení/psaní pouze v angličtině). Taky jsem měl možnost navštívit vyhlášení [Manažera Roku 2012](http://www.manazerroku.cz/), kde se dala potkat spousta zajímavých lidí. Jsem si poměrně jistý, že jako jediný z hostů jsem tam dorazil tramvají. Škoda že jsem v té době už neměl přečteno [Never Eat Alone](http://www.amazon.com/Never-Eat-Alone-Secrets-Relationship/dp/0385512058/ref=sr_1_1?ie=UTF8&qid=1361417389&sr=8-1&keywords=never+eat+alone) a trochu více sebevědomí. Propálil jsem tak brilantní networkingovou příležitost. Aneb tichý hoch, co v koutě stál a na špičky svých bot hleděl. A taky se mimochodem výborně najedl. :-) Abych to uzavřel, se Sentou jsem i nadále v kontaktu a mám tak pořád k dispozici zdroj jedinečných nápadů, informací a morální podpory. Mentoring pro mě byl a stále je ohromným přínosem. A proč o tom všem píšu zrovna teď? Probíhá podávání přihlášek! **[Be proactive!](https://www.stephencovey.com/7habits/7habits-habit1.php)**
