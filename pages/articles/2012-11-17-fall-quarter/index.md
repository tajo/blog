---
title: Fall Quarter
path: /fall-quarter/
layout: post
date: 2012-11-17
---

Na MSOE nemáme 2 semestry, ale **4 quartery** \- **podzimní, zimní, jarní a letní**. Přičemž ten letní je **nepovinný** a slouží např. k tomu, když chcete rychleji uzavřít studium, či něco dohnat. No a jelikož to utíká pekelně rychle, tak se má mise přehoupla už do 2. třetiny. Je tedy konečně načase zhodnotit středobod mé výpravy - školu. **Malá, přátelská, praktická a upracovaná** \- to jsou vlastnosti, které mě napadnou jako první.  MSOE má jen něco kolem **2500 studentů**, což je 10x méně než ČVUT. Z toho plyne druhá vlastnost - **přátelskost**. Na českých VŠ vás hodí do vody a buď se naučíte plavat nebo utonute. Dokonce si v tom libují a předem počítají s tím, že ztráty budou fatální. MSOE je soukromá škola - platíte si (hodně peněz) za své vzdělání, abyste ho pak mohli prodat na trhu práce. Škola vás nechce ztratit,  ale také si zas musí udržovat jistou úroveň. To řeší tak, že si **pečlivěji vybírá nové studenty** a těm pak následně poskytne **maximální servis a pomoc** ve studiu i mimo něj. Kromě bez vyjímky ohromně ochotných profesorů (někteří dokonce dají i číslo na osobní mobil) tu jsou i další lidé, kteří vám budou pomáhat -  **advisor, mentor, peer, RA a student office**.  Mimochodem učí tu jen a pouze profesoři bez asistentů. **Praktická**. Škola si zakládá na tom, že produkuje lidi, kteří budou po 4 letech připravení do práce a v okolí je spousta firem, které nabírají MSOE absolventy ve velkém. Neočekává se, že byste pokračovali v **graduate studiu**. Tomu je podřízena i výuka - mnohem méně teorie, mnohem více praktických úkolů. V tomhle mi možná trochu více vyhovoval FIT, na druhou stranu chápu i tenhle přístup. **Vzdělání = investice**. **Upracovaná**. Viz výše. Ačkoliv není výuka tolik teoretická (jinými slovy mentálně náročná), o  to více nás tu moří s úkoly. Prakticky každé cvičení znamená vyprodukovat a odevzdat nějaký výstup. Aneb **quarter = úkoly, úkoly, midterm test, úkoly, úkoly a finální zkouška** (ta má většinou podíl na známce jen do 30%). Žádné zápočty se tu neřeší. Finální zkoušky jsou všechny v jednom týdnu a jednom pokusu. Na hodinách si také celkem vedou docházku a je potřeba tam chodit. Za školou jsem byl jen párkrát, což mě  teď zpetně samotného překvapuje, jelikož na FITu jsem nikdy nechodil na více než 50-60% hodin. MSOE není party škola. **A jak vypadaly jednotlivé předměty?** **Advanced Graphics (Pokročilá grafika)** Tohle je určitě vítěz, co se týče náročnosti. Kdo o tom trochu něco ví, tak mi dá určitě zapravdu že programování pro OpenGL a teorie kolem toho je řádné peklo. Jednu chvíli (po nevydařeném midtermu) jsem dokonce i vážně uvažoval o tom, že to dropnu. Nakonec jsem se potkal s takovým tím **nadšeneckým zápalem**, kdy se na pár dní zavřete, vše se doučíte a **vyprodukujete** vymazlený **projekt**: <http://maze.miksu.cz> (je to 3D bludiště ve WebGL, ovládá se šipkami, generované náhodným DFS algoritmem, funguje pořádně jen v **Google Chrome**). Přínos předmětu je tedy veliký a získal jsem náhled na něco, o čem jsem předtím neměl ani páru. Možná kdybych měl před tím absolvovaný i předmět "Graphics", tak by to nebyl takový hardcore. **Innovative Business and Markets (Inovativní business a marketing)** Cílem předmětu bylo odejít s hotovým **business plánem**, se kterým si můžete dojít do **banky pro půjčku** či dokonce pro **venture capital**. Každý jsme si vymysleli nějakou společnost (moje idea = b2b vývoj mobilních aplikací) a postupně na ní pracovali. Předmět ryze praktický a z mého pohledu asi i nejzábavnější. V hodinách se semtam diskutovalo i aktuálním dění na trzích/politice a taky jsme vyjeli (limobusem!) na **[Extreme Entrepreneurship Tour**](http://www.extremetour.org/), což byl takový startupový workshop. Hodně jsem si srovnal, co to vlastně obnáší a utvrdil se v tom, že by se mi taková budoucnost líbila. Taky to byl výborný pohled do amerického myšlení, které je podstatně odlišné od našeho. **Neural Networks (Neuronové sítě)** Tohle jsem si zapsal čistě ze zvědavosti. Neuronové sítě jsou ohromně silným aparátem pro řešení mnoha odlišných věcí - odhadování odběru elektřiny, finančních trhů, šíření nemocí, spamu či cheaterů v 3D online hrách. Tady mi ta teoretičnost chyběla asi nejvíce. Předmět byl v podstatě jen o klikání v Matlabu a ryze programovací byl jen jeden úkol. Ano, uměl bych reálně NS na něco nasadit, ale v některých případech víceméně jen jako blackbox. **Philosophy of Technology (Filosofie technologie)** Humanitní předmět. Probíhal tak, že jsme dostávali za úkol číst krátké eseje od různých autorů a pak jsme nad tím v hodinách diskutovali. Asi 4 týdny mi trvalo, než jsem začal našemu profesorovi pořádně rozumět. A další 4 týdny jsem si nebyl jist, jestli je to úplný blázen nebo nejzábavnější člověk, kterého jsem za katedrou kdy viděl. Nakonec jsem došel k závěru, že to druhé a zapsal jsem si s ním předmět i do dalšího quarteru (Etika pro inženýry). **Zbavil jsem se těžkého odporu k filosofii**, který ve mě zůstal po gymplu a docela si to užíval. I když to byla pořádná výzva kvůli angličtině. Většinou totiž není snadné pochopit filosofické úvahy ani v rodném jazyce. A napsat 6 stránkovou esej taky nebylo lusknutím prstů. **C# Programming** Naprosto stejný koncept a obtížnost jako na FITu. Akorát tady ještě bylo potřeba tam chodit, protože docházka je snad 20% známky. Nuda. Dávačka. Jisté kredity. Nic jiného jsem od toho nečekal a ani nedostal. **A známky?** Zatím mám jen tu z té grafiky a to Ačko. Na ostatní čekám, ale měly by to být také Ačka až na tu filosofii, kde jsem celkem narazil na limity v angličtině. Jinak [stupnice je tu jiná](http://www.msoe.edu/life_at_msoe/current_student_resources/academic_resources/registrar/policies/academic_policies.shtml) než naše - mají 8 známek. **A, AB, B, BC, C, CD, D, F** (neuspěl) **Na zisk alespoň Déčka je potřeba 70%** všech bodů předmětu. Tudíž je trochu těžší dostat Ačko, na druhou stranu jsou zase hodnější. Ač se to o mojí teoretickou informatiku skoro ani neotřelo, tak jsem se školou hodně spokojený. Beru ten rok tady jako příležitost se rozhlédnout i po ostatních oborech a tak i v dalším quarteru mě čeká předmět humanitní či ekonomický. Navíc jsem měl tentokrát i více času na to si rozvrh pořádně vyladit (tzn. volný pátek a vyhnout se přešlapům jako té grafice, která mi zabrala více času než zbytek předmětů dohromady) a tak budu mít podstatně více volného času, který chci rozložit i do práce a přečtení/dočtení některých knížek (= mj. zlepšení angličtiny). Nyní tu tedy **máme týden prázdnin**. Prakticky všichni odjeli domů, protože bude Thanksgiving Day. Kromě pár menších výletů/akcí mám konečně volno. A od maturity konečně takové to totální, po kterém nenásledují termíny projektů do školy či práce. Takže se můžu beztrestně flákat a dodělat pár dlouhodobě uležených věcí.