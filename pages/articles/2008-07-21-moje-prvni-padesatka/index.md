---
title: Moje první padesátka
path: /moje-prvni-padesatka/
layout: post
date: 2008-07-21
---

Je to tak. I člověk, který píše blog, programuje weby a věčně vysedává u počítače může ujet na kole **50km**! Řadím se spíše mezi ty _low-rekreační_ cyklisty a má průměrná délka tras je tak kolem 30km. Vrcholek **Křemešník** ale byl velkou výzvou. Stejně jako když horolezec chce zdolat K2 a 2 roky se připravuje, tak i já se už značnou dobu na tuto tůru odhodlával. Kolo jsem měl konečně seřízené a ani na počasí jsem se už vymlouvat nemohl. 

![](../wp-legacy-content/humpolec-kremesnik.jpg)

Samotná trasa **Humpolec - Křemešník** čítá pouze 42km. Nadpis mých prvních 42km by ale nebyl tak efektní, a tak jsem svoji výpravu prodloužil o zajížďku přes Plačkov a Vilémov :-). Nejspíš si říkáte, že 50km nic není. Bohužel (bohudík?) ale žiji na Vysočině, takže rovinek si moc neužijete. Zdolání tohoto vrcholku (765m.n.m.), to bylo něco nepopsatelného. Zvlášť poslední půl kilometr, kdy se jízda změnila ve šplhání do 20% trháku po kluzkých kořenech.  Cesta zpátky byla i přesto, že vedla po silnicích, o mnoho horší. Vyšlapat po 40 km jízdy další 3km kopec, to nebyl žádný med. Endorfíny to vše ale dokážou vykompenzovat. 

![](../wp-legacy-content/mekolo.jpg)

_ Moje kolo - Olpran Apollo_

Jízda na kole je něčím nádherným. Dává vám pocit absolutní svobody, zvlášt pokud jste vlastníkem MTB a nemusíte se bát i těžšího terénu. Není pak i problém krosit třicítkou lesem. Krásná krajina, čerstvý vzduch a pocit volnosti, to je jízda po Vysočině.  Pokud tedy hledáte pěknou trasu v okolí _Humpolecka_ / _Pelhřimovska_, cesta na Křemešník je jasná volba.