---
title: Motivace pro zahraniční studium
path: /motivace-pro-zahranicni-studium/
layout: post
date: 2012-05-01
---

Když jsem se vloni hlásil do výběrového řízení o mimoevropské zahraniční studium u nás na ČVUT, tak jedním z (nepovinných) požadavků bylo napsání půlstránkového motivačního dopisu. Studijní průměr jsem měl velice bídný (tedy v porovnání s ostatními účastníky těchto konkurzů) a od testu z angličtiny jsem po roční pauze rozhodně zázraky očekávat nemohl. A tak jsem se to úspěšně (detailnější články budou) pokusil dohnat 3. výběrovým kritériem - motivací pro studium. Esej měla být velmi stručná. Musel jsem toho z ní celkem hodně vyházet. **A tady to je:** _Pozn.: Nayang v Singapuru byla v mém žebříčku na 1. místě a proto se objevila i v eseji níže. Cílem bylo ukázat, že jsem si školu, kam chci jet, nevybral zapíchnutím tužky do mapy světa. Nakonec mi byla nabídnuta škola na 2. místě - [MSOE](http://www.msoe.edu) v USA, kam nakonec tedy i milerád pojedu._ :) Možnost studovat v zahraničí pokládám za jednu z největších příležitostí, která dnešní doba pro mladého člověka nabízí. Možnost, která ještě pro naše rodiče byla témeř nemyslitelná.  A proto by byla nesmírná škoda ji ignorovat. Pro mě osobně jsou nejdůležitější tyto dvě věci: **Vzdělání** Kromě zlepšení jazykových a celkově komunikačních schopností mi jde především o technické vzdělání, které _Nayang Technological University_ v Singapuru nabízí. Konkrétně v mém oboru (Computer science) mě nadchla např. skladba kurzů “COMPUTER GAME PROGRAMMING” či “AI AND INTELLIGENT SYSTEMS”. Ale nejde pouze o nové pojmy či definice. Snad největší benefit spočívá v nových lidech, nových názorech a nových myšlenkách.  Dlouhodobou stagnací na jednom místě se nemůžeme posunout dál, nemáme dostatečný přísun nových podnětů, upadneme do stereotypu. A co jiného může být větším “zabijákem” stereotypu než kompletní změna prostředí? **Radost z poznávání nového** V útlém dětství byl svět kolem nás obrovský a neznámý. Naše okolí nás ale začlo formovat. Postupně jsme dostávali odpovědi na své otázky, zkoumali nová místa a nakonec jsme si pozvolna na vše zvykli – na kulturu, jazyk, jídlo i dav lidí kolem nás.  Tento proces nám dodal obrovské množství informací a i radosti. A proto bych ho chtěl prostřednictvím výjezdu do zahraničí opět prožít.