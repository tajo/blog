---
title: Volejte věštce
path: /volejte-vestce/
layout: post
date: 2008-08-17
---

Tatam jsou doby, kdy se noční program televizí omezoval na pípající barevné pruhy. Dneska nám nabízejí pořádný program pro inteligentní, mladé a zvídávé lidi. Jakmile skončí všechny ty trapné seriály aká _Velmi křehké vztahy_ následované béčkovými akčními "trháky", které se ke kinu ani nepřiblížily, začíná teprve pořádná show. Asi tak v 01:00 startuje pořad s názvem _Volejte věštce_. Jakožto člověk vědu vyznávající a těžce nevěřící se musím pouze usmívat. Samozřejmě jsem si tuto zábavu nenechal ujít hned několikrát. Teprve po delší době a s odstupem času si utvoříte dobrý náhled na práci oněch kouzelných čarodějek. 

![](../wp-legacy-content/volejte_vestce.jpg)

Scénář je vždy stejný. Asi tak 80% volajících jsou starší dámy, které mají obavy o své zdraví a děti. Tento dotaz si vyslechne jedna ze tří čarodějek (střídají se po dnech). Pracovně bych je nazval Jituš, Bětuš a Květuš. Jituš je taková milá tetka. Pro nespisovné či vulgární slovo si nechodí daleko. Nějaké datumy jí moc nezajímají. Své věštby spíše skrývá za takové mateřské rady. Umí hezky a plynule povídat. Její věty mají návaznost a občas i myšlenku (i když ne originální) . Bětuš je zelenáč. Občas si diktovaná data narození zapíše, občas ne. Je nejistá. Občas se zakoktá. Zanechává za sebou hluchá místa. Snaží se opravdu věštit, ale stylem totálního tipování. Snad se ale časem vypracuje, přestane si hrát na nějaké médium a možná si s ní ženušky i pěkně popovídají. Květuš je profík. Poctivě si zapíše všechna data narození. Většinu času zamluví vyprávěním o znamení zvěrokuhu. Na otázku zdraví vyjmenuje možné choroby z formulky horoskopů. Dále spočítá v jakém jste numerickém roce a hned ví, jestli to máte zrovna těžké nebo lehké. Používá hodně odborných slov. Všechny tři dámy jsou korpulentní blondýnky v letech. 90% jejich řečí tvoří spíš takové obecné fráze typu: "_Vidim...., vidim...., vidim tam nějakou osobu, která mu poradí..._ " atp. Ve zbylých 10% prostě musejí občas něco nastřelit. Například: **X: **"_Dobrý den, mám 2 děti, jedno 10 let, druhé 8 let. Jak na tom budou se zdravím?_" **Y: **"_To starší z nich je dcera, že? Prodělá si lehké nachlezní, ale nic vážného._" **X: **"_Kdepak, je to chlapec._" **Y:** "_No to víte, my čarodějky tam pohlaví nevidíme, my spíš vidíme ty vlastnosti a skutky, víte._" Bohužel tohle jim většinou nevychází. Pravděpodobnost je holt svině. Pokud se chcete pobavit, neváhejte po půlnoci zapnout Primu. Taktéž pokud máte chuť si mile popovídat za 100 CZK/minutu není problém. Pozor ale na věk. Pořad je totiž označen jako mladistvým nevhodný! :)
