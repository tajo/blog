---
title: České vysoké učení technické (ČVUT) - Fakulta informačních technologií (FIT)
path: /ceske-vysoke-uceni-technicke-cvut-fakulta-informacnich-technologii-fit/
layout: post
date: 2010-09-08
---

Tento příspěvek si prostě zaslouží proklatě dlouhý titulek! Střední škola (gymnásium) za mnou, maturita úspěšně složena a co dál? Samozřejmě vysoká škola. Vybrat si tu správnou však není vůbec jednoduché. Je potřeba to promyslet z několika hledisek a najít společný průsečík. Zde jsou ty moje: 1 ) Co mě baví (všechno kromě práce :)) 2 ) Co mi jde (matematika, fyzika, itz...) 3 ) V jakém městě bych se zabydlel nejraději (Praha) 4 ) Jak se následně uplatním na trhu práce 5 ) Chci se podívat na rok do ciziny (tzn. škola, která nabízí hodně "exchange" míst) 6 ) Chci studovat v hezkém prostředí? (ANO) 7 ) Rodiče (měli 0% vliv na mojí volbu) \------------------------- 8 ) Kam se dostanu 9 ) Jak těžké to bude vystudovat Poslední dva body jsem nijak extra neřešil, protože dostat se na technickou školu v ČR problém není. Obtížnost studia bude u těch TOP5 asi podobná - velmi náročná. Po stovkách přečtených článků, diskuzí, komentářů, blogů, dnů otevřených dveří jsem si nakonec vybral... **České vysoké učení technické (ČVUT) v Praze - Fakulta informačních technologií (FIT)**

**![](../wp-legacy-content/fit2-150x150.jpg) **

ČVUT je nejstarší a nejprestižnější (dle renomovaného [TopUniversties.com](http://www.topuniversities.com/university/1443/czech-technical-university-in-prague)) technickou vysokou školou ve střední a východní Evropě. Avšak samotná fakulta byla založena teprve v roce 2009. To s sebou nese jistá negativa, ale i pozitiva. Negativa jsou asi jasná - fakulta není ještě moc zajetá, může být problém s organizací, osnovami výuky atp. Pozitiva - celý tým kolem fakulty do toho jde s obrovskou chutí a odhodláním, kdyby se jim nechtělo, vykašlali by se na to a dál učili pod fakultou elektrotechnickou. Fakulta zatím sídlí v Národní technické knihovně, v příštím roce by se měla nastěhovat do Nové budovy ČVUTu, která se staví hned vedle. Proč zrovna informatika? V jistém bodě jsem byl už rozhodnut pro ČVUT, avšak ne pro konkrétní fakultu/obor. Chvíli se mi líbila jaderka (fjfi), chvíli zase kybernetika (fel), nakonec však vyhrála informatika. S programováním již mám rámcové zkušenosti a IT svět mi není úplně cizí. Zde také dost pomohl bod číslo 4 - uplatnění na trhu práce a to mají informatici zkrátka špičkové. FIT si dává za cíl být nejlepší čs/sk IT fakultou, tak uvidíme :-). Mile mě však překvapilo, že o FIT byl zájem vcelku velký. Přihlášku do bakalářského studia si podalo cca 1400 lidí a přijato bylo asi 700. Poměr 2:1 je dle mého přesvědčení pro českou technickou školu nadprůměrně selektivní. Navíc 300 z těch 700 lidí bylo vzato na základě známek z matematiky (pouze s průměrem 1.00 po 4 roky na SŠ), tudíž mají o školu zájem i velmi chytří lidé (jistě, známky ze SŠ nejsou vůbec vypovídající, ale přesto...). **Národní technická knihovna** Tento skvost moderní architektury za 2,1 mld Kč bude minimálně pro příští rok "mojí školou" (využíváme tam přednáškový sál, počítačovou učebnu a je tam i oddělená ČVUT knihovna). NTK byla otevřena teprve v roce 2009  a je prostě úžasná :-). Leží uprostřed vysokoškolského campusu v Dejvících - 70% návštěvníku jsou právě studenti ČVUTu a VŠCHT. Knihovna nabízí tisíce míst pro sezení (studovny, gauče...) - u každého je elektrická zásuvka i přípojka na (superrychlý) internet + je všude dostupná i wifi. Pěknou službou je i noční studovna - takže můžete být v NTK non-stop. K dispozici je i automatický systém pro tisknutí/kopírování. Nemáte NB? Nevadí - na každém rohu je infokiosek. Všechno funguje přes ISICa. Zmiňovat, že si tam můžete i půjčit knížku by bylo asi zbytečné. Avšak i to funguje zcela automaticky, včetně vracení... geniální. V celé budově nenajdete jedinou příčku - patra stojí na sloupech. Všechny rozvody jsou vidět. Zdi jsou pomalované velmi povedenými kreslenými vtipy.  Tato budova je nyní takovým středobodem celého VŠ areálu. Je to skvělé místo pro studium, odpočinek či prosté zevlení. Otevřeně přiznávám, že i tohle byl velký důvod pro výběr FITu (resp. školy sídlící v Dejvicích - Praze 6). 

![](../wp-legacy-content/ntk2-300x225.jpg) ![](../wp-legacy-content/NTK-300x225.jpg)

Nyní mi zbývá ještě 11. dní do začátku školy (20.9.2010). Už jsem prošel zápisem, vyzvedl si všechny kartičky (ISIC, OpenCard, na autobus). Zažádal jsem si o kolej, kterou jsem zatím nedostal (mělo by se však povést v následujících dnech). Na rozvrh teprve také čekám - v prvním ročníku je daný napevno. Jediné co si mohu zapsat je tělocvik. Dále je také třeba přemýšlet o jazykovém kurzu z AJ - do konce 4. semestru je potřeba složit zkoušku FCE nebo úrovní odpovídající test katedry jazyků z FELu (ten narozdíl od FCE je zdarma). Rád bych trochu oživil blog a myslím si že pár článků o mé nové škole nebude naškodu. Sám jsem před půl rokem také procházel spousty blogů a hledal každé dostupné info o této škole. Těšte se na články o koleji, prvním dnu ve škole, prvních testech, prvním zkouškovém...atd. Buď FIT! (_motto fakulty_ :))

## Comments

**[Miro Hrončok](#27212 "2010-09-11 21:45:59"):** Jo, NTK se mi taky líbí, ale podle mého rozvrhu tam budu jednou v týdnu celkem na dvě dvojhodinovky, takže nic moc.

**[Misa](#27198 "2010-09-09 09:31:59"):** jajajajaj....zavidim zavidim :( :) mam v TODO napsat o nasi skole. ale to bude jen sama spina a pomluvy :D

**[Jindra](#27199 "2010-09-09 09:38:55"):** Mno vypada to jako pekna skola:) Ale pokud do studia v hezkem prostredi pocitas strahov tak musím říct, že nemáš moc smyslu pro estetiku :) Navic v praze je pekne jenom centrum jinak je to same sidliste a satelit:-P No ale at se ti tam daří :) (z It oboru je dle vyslechnutých názorů dost dobře také MU v Brně :) No vsak az te vyazej pujdes do Brna:)

**[tajo](#27201 "2010-09-09 13:31:08"):** [1] Tak tohle je zatím to co očekávám, realita bude asi horší (nebo ne?)... takže za rok se uvidí, jen něco sepiš - spoustě lidem se to bude při rozhodování hodit :-) [2] tak koleje jsem do toho (zatím) nemotal, navíc ČVUT =/= Strahov - těch kolejí je mnohem více a výhledově (ve druháku) se dá vždycky najít nějaký privát... to by mě zajímalo co považuješ za centrum (které části) :-) Strahov, Dejvice, Bubeneč (místa, kde se budu asi nejvíc pohybovat) -> to je centrum těžko a přesto jsou to moc pěkné lokality, jinak asi mluvíš o Jižním městě!? ... http://cs.wikipedia.org/wiki/Brno-Bohunice <\- tohle je taky paráda co? pěkný pohled když jedeš do Brna po D1 :-))

**[KokoSauruS](#27202 "2010-09-09 16:40:27"):** Pěkné shrnutí. Vidím, že už si mě předběhl, spolužáku :D Také mám v plánu psát články o této škole, ať budoucí noví studenti aspoň trochu vidí jak to tu chodí...

