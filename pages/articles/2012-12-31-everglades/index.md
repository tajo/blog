---
title: Everglades
path: /everglades/
layout: post
date: 2012-12-31
---

# Everglades

Prozatím bylo cestování po USA jen o poznávání nových měst - [Madison](http://blog.miksu.cz/madison/), [Chicago](http://blog.miksu.cz/chicago/), [Miami Beach](http://blog.miksu.cz/miami-beach/), [Key West](http://blog.miksu.cz/key-west/). Chtělo to tedy okusit i trochu přírody a tak den a půl Floridy padnul za "oběť" národnímu parku Everglades, který zabírá prakticky celou jižní Floridu a tak naše výprava byla spíš jen takovou rychlou ochutnávkou. 

![image](../wp-legacy-content/image7-300x225.jpg)

Co je typické pro Everglades? Ze zvířat spousta druhů ptáků (nejvíce byly vidět pelikáni), aligátoři, krokodýli, hadi, želvy, kapusťnáci, panteři, motýli nebo žáby. A to všechno žije v mangrovech, borovicových lesech, močálech, bažinách či různých travách. 

![image](../wp-legacy-content/image8-300x225.jpg)

Do Everglades vede několik vstupních bodů. První den jsme se vydali k tomu nejvzdálenějšímu - až na západní pobřeží. Tam jsme nakoupili lístky na vyhlídkovou plavbu, na které jsme toho bohužel moc neviděli - respektive viděli jsme hodně ptáků a mangrovů. Delfíni i kapusťnáci se na nás vykašlali. Chtěli jsme zkusit ještě vznášedla, ale nějak na ně nezbyl čas. 

![image](../wp-legacy-content/image11-300x225.jpg)

Cestou zpátky jsme si udělali ještě několik zastávek, na kterých se vyskytovali krokodýli. Je to parádní zvířátko. Nekonečné minuty na něj zíráte a přemýšlíte nad tím jestli je mrtvé nebo živé. Pak konečně pohne jednou nohou a zase další půl hodinu nic nedělá. Nicméně to je jenom taková uspávací taktika, jakmile jde po kořisti, tak je pekelně rychlé - hlavně ve vodě. Samozřejmě všude vás na to upozorňují cedulky. 

![image](../wp-legacy-content/image10-300x225.jpg)

Ve jménu dobrodružství jsme nakonec sjeli ze silnice na nějakou lesní zkratku, která byla delší ale za to pomalejší. Aneb v naprosté tmě, uprostřed ničeho a jak jsme zjistili až posléze, tak i bez rezervy. To jsme tedy objevili naštěstí až doma na parkovišti (nepíchli jsme). Aneb v půjčovně krapet lhali. Jednou jsme i vylezli z auta a dokonce viděli i krokodýla face-to-face bez zábradlí či cedulek. Ale ani ten se kvůli nám nepustil do žádných větších akcí (naštěstí?). 

![image](../wp-legacy-content/image12-300x225.jpg)

Druhý den jsme na to šli z druhé strany a použili vstup, který je hned u Miami. Tentokrát to bylo více o lesech a jezerech. Probíhá to asi tak, že jedete po normální silnici a z ní vedou semtam sjezdy na odpočívadla, ze kterých se táhne nějaká kratší stezka - většinou lávka kolem něčeho zajímavého. Sice jsme nepotkali žádnou větší zvěř, zato však příroda byla o dost zajímavější. Bohužel v téhle části nejsou dostupná vznášedla. 

![image](../wp-legacy-content/image9-300x225.jpg)

Škoda, že nebylo na park více času. Je opravdu rozlehlý. Určitě se vyplatí ho navštívit, jelikož podobný v Evropě (natož v ČR) rozhodně nenajdete.
