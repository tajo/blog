---
title: Druhák na FITu
path: /druhak-na-fitu/
layout: post
date: 2012-06-01
---

Zase o rok chytřejší. Skoro se mi nechce věřit, že od maturity utekly již 2 roky. A byly to celkem náročné 2 roky. Stihl jsem se nejen úspěšně poprat s vysokou školou, najít si první full-time práci v oboru, zůčastnit se českých akademických her, 2x se přestěhovat, [dojednat si rok studií v USA](http://blog.miksu.cz/zahranicni-vyjezd-vyberove-rizeni/), dostat se do mentoring programu a samozřejmě najít si spoustu nových a skvělých přátel.  Nějaký ten článeček přetékající sentimentem bude brzy jistě následovat, dnes ho ale věnuji čistě škole. Před nástupem na ČVUT FIT jsem si byl poměrně nejistý. Chci se vlastně věnovat informatice? Nespečetím tak navždy svůj osud a nestane se ze mě sklepní ajťák aká IT crowd? Neměl bych raději přeci jen poslechnout rodiče a zvolit dráhu doktora či právníka? Je FIT v rámci studia informatiky vůbec pro mě ta nejlepší volba? Vždyť je ta fakulta sotva pár let stará... Nakonec jsem zahnal všechny chmury, podal si jedinou přihlášku (chtěl jsem se vyhnout složitému rozhodování) a září roku 2010 se na to vrhnul. Na blogu můžete najít mé dojmy z [prvního](http://blog.miksu.cz/fit-prvni-semestr/) i [druhého](http://blog.miksu.cz/fit-druhy-semestr/) semestru. Ano, jsou poměrně optimistické. Když se na to dívám s odstupem času, tak musím přiznat, že až přehnaně. To neznamená, že by byly v článcích nějaké lži, ale prvák mě zdaleka tak nebavil jako druhák. Příčin je hned několik. Nejvíce se asi zlepšilo to, že je nás v ročníku již méně, což je umocněno navíc tím, že jsme se částečně rozprchli do oborů. Ve druháku jsou už jen ti přeživší, co prošli prváckým sítem, které bylo hodně nemilosrdné. Sociální vazby se tedy začínají utahovat a to i směrem k učitelům. Už nejste jenom číslo 1325, ale učitelé i vědí, že k nim chodíte na hodiny. Při troše štěstí i znají vaše jméno. Druhým důvodem proč mě druhák baví mnohem více je zajímavější skladba předmětů. A za třetí také pomohlo to, že škola získala vlastní prostory v Nové budově ČVUT, která je sice terčem častých žertů, ale pořád je to na poměry českého školství ultramoderní budova, o které si většina jiných fakult může nechat zdát. Aneb udělejte si někdy exkurzi na rektorát (muzeum 30. let) a uvidíte, že neposlušná "inteligentní" okna a žaluzie v NB nepředstavují žádný problém. :-) Při nástupu na FIT jsem počítal s tím, že půjdu na obor Informatika a managment. Nakonec jsem však skončil na Teoretické informatice (dále TI, anglicky Computer science), což je ale přesný opak. Proč? 

  1. Učí ho dle mého názoru ti nejlepší lidé na fakultě. A to nejen po odborné stránce.
  2. Je nadčasový. Učíte se totiž spíše přemýšlet a jdete po podstatě věcí. Nejde o to se naučit ovládat nějaký program, který za 3 roky beztak bude nahrazen něčím jiným. Nebudete se učit programovací jazyk, ale naučíte se, jak si vytvořit vlastní. Trochu protivný je názor jisté skupiny spolužáků: "Na TI chodí jenom totální geekové, já nechci být programátor, tak si budu hrát s webíky či administrací windows...". Ano, je možné se vcelku programování i vyhnout, pokud zvolíte právě to "administrační" zaměření. Bohužel ale jenom do bakaláře. Magisterské studium začíná legendárními [PARy](http://bk.fit.cvut.cz/cz/predmety/00/00/00/00/00/00/01/43/49/p1434906.html). Hodně štěstí se znalostí HTML... :-)
  3. Naučí vás přemýšlet. Zapomeňte na mechanické postupy. Většina otázek jsou spíše takové hádanky, ke kterým dostanete jenom jakýsi znalostní rámec, ale bez zapnutí mozku se nikam dál nehnete. **A to je asi to nejdůležitější - to je totiž to nejcennější, co si ze školy můžete odnést - naučíte se přemýšlet. **
  4. Je to ta pravá a ryzí informatika. **Jedině na TI se naučíte pořádně programovat**. Když si porovnáte náplň TI a to, z čeho jsou zkoušeni například uchazeči o práci v Googlu či Facebooku, tak naleznete téměř 100% shodu. Jste na fakultě informatiky a je tedy považováno téměř za hřích vyhnout se předmětům jako grafové či efektivní algoritmy.
  5. (**Doplněno**) TI je jediný obor, který kompletně připravuje na magisterské studium (předměty jako EFA, GRA, PJP a APS jsou dle slov starších kolegů pro studium magistra nezbytné, obzvlášť pro předmět MI-PAR). Také se s GRA setkáte u příjímaček na magistra FITu  (pokud neprojdete přes průměr).
**3\. semestr: ** **[BI-AAG - Automaty a gramatiky](http://bk.fit.cvut.cz/cz/predmety/00/00/00/00/00/00/01/12/22/p1122206.html) (povinný)** AAG pokrývají velmi důležitou oblast informatiky. Předmět obsahuje spoustu teorie, ale i praktického "počítání". Nebojím se tvrdit, že je to asi ta největší překážka, která vás v druhém ročníku potká. Největší potíž dělá zkouška. Poprvé se setkáte s tím, že ústní část neslouží pouze k doladění známky, ale je určena přímo pro vyhazování. A vedoucí předmětu si s tím servítky opravdu neberou. A popravdě nemají ani moc těžkou práci, jelikož je "z čeho dusit". Takže pozor! **[BI-DBS - Databázové systémy ](http://bk.fit.cvut.cz/cz/predmety/00/00/00/00/00/00/01/12/24/p1122406.html) (povinný) ** Pro většinu lidí, kteří již programovali něco reálného, to nebude nic nového. Výuka je zaměřena hlavně na práci s Oracle databázovým strojem a na principy toho, jak databázi správně navrhnout. Vcelku nudný ale jistě pro praxi potřebný předmět. **[BI-ZDM - Základy diskrétní matematiky](http://bk.fit.cvut.cz/cz/predmety/00/00/00/00/00/00/01/12/41/p1124106.html) (povinný)** Z těch 4 semestrů matematiky je tato asi nejjednodušší. Z mého pohledu určitě ta nejzajímavější. Celkem se totiž prolíná i s efektivními algoritmy a poskytuje teoretické znalosti např. pro počítání se složitostmi. Je potřeba důsledně plnit domácí úkoly. Bez nich je totiž téměř nemožné získat zápočet. Zkouška už je celkem snadná. **[BI-EFA - Efektivní algoritmy](http://bk.fit.cvut.cz/cz/predmety/00/00/00/00/00/00/01/12/25/p1122506.html) (oborový)** Zcela zásadní předmět, pokud se chcete naučit opravdu programovat. Navazuje totiž tam, kde jste skončili s BI-PA2. Tentokrát se již odprostíte od tajů C++ a začnete se opravdu věnovat algoritmizaci - tedy mj. datovým strukturám, algoritmům řazení, vyhledávání, stromům či dynamickému programování. Předmět mě opravdu hodně bavil a ještě více mi dal.  Navíc je to taková rozlučka s progtestem (budou vás čekat 2 vypečené úlohy). **[BI-ZSI - Základy softwarového inženýrství](http://bk.fit.cvut.cz/cz/predmety/00/00/00/00/00/00/01/12/42/p1124206.html) (bohužel povinný)** Na tento předmět celkem sedí definice ze studentské wiki: "_Věda o tom, jak kreslit takové různé čtverečky a obdélníčky. Mají různé tvary, a z některých ještě vedou šipky k jiným. Na softwarovém inženýrství se studenti učí tyto čtverečky malovat. Když umíte namalovat dost různých typů čtverečků, dostanete inženýrský titul. Některým lidem se malování čtverečků líbí tak moc, že po škole jdou na doktorát, kde sedí v kanceláři a vymýšlí, jaké nové typy čtverečků by se ještě daly malovat. Některá prasata dojdou až k tomu, že kreslí kosočtverce po záchodcích nové budovy. **Vědní obor, ve kterém výzkumníci řeší, jak by programovali aplikace, kdyby uměli programovat**._"

## Comments

**[Matt](#33235 "2012-09-03 20:25:06"):** V čem konkrétně vidíš Teoretickou informatiku lepší než Softwarové inženýrství? Za dva roky se chystám taky na FIT, a zatím uvažuji spíše o tom SI. Z důvodu více praxe, práce v týmu, atd. Přijde mi, že SI - učí programovat, navrhovat architekturu systémů, TI - učí vytvářet programovací jazyky, takový více low-level.

**[Vojtěch Mikšů](#33237 "2012-09-04 03:43:39"):** Oba obory mají velice podobnou strukturu. TI vidím lepší v tom, že je to právě ten "více low-level". Věci, které se naučíš, budou uplatnitelné po mnohem delší dobu. Například takový předmět "Programovací jazyky a překladače" - jazyky tu jsou už desítky let, stále nové vznikají a pokud je chceš opravdu špičkově používat, tak potřebuješ i vědět, jak vlastně fungují. Na SI se namísto toho naučíš např.: pracovat s SVN (verzovací systém). A hle, je tu najednou Git a po SVN za 5 let už nikdo ani neštěkne. Na TI se naučíš fundamentální věci, které se ti budou hodit po celý pracovní život a které bys jen stěží získal někdy později a sám. S Gitem se naučíš pracovat za 2 večery. Důvod - praxe? Kdepak, ta se dá získat jenom v opravdové práci. Práce v týmu? To je ve školním prostředí téměř vždy utrpení a stejně každá firma má unikátní work-flow, kterému se budeš muset přizpůsobit (a opět, je to otázka pár dní...). Navrhování architektury? Neexistuje univerzální recept, pokaždé bude stejně jiná. Navíc je to opět něco, co se děsně rychle mění. Jeden rok se naučíš, jak navrhnout desktopovou java aplikaci pro srpávu skladu a hle, za další rok tu je iOS/Android a můžeš na vše zapomenout...

**[Matt](#33239 "2012-09-04 19:49:45"):** Díky za hezké shrnutí! Budu nad tím uvažovat, je asi pravda že pochopit, jak jazyky fungují na nejnižší úrovni, jak jsou implementovány, umožní jejich mnohem hlubší znalost. A zastarávání příliš konkrétních znalostí je jedna z věcí, pro kterou lidi kritizují IT školy, v tom se musí člověk už vzdělávat sám, přeci jen je to nejrychleji se rozvíjející obor. No ještě mám nějakou chvíli čas se rozhodnout, taky bych se chtěl letos zajít podívat na DOD, tak uvidím. Ještě jednou díky a přeji příjemný pobyt v USA. :)

**[Vojtěch Mikšů](#33240 "2012-09-05 02:20:00"):** Jak jsem psal, oba obory jsou prakticky shodné a liší se asi jen ve 3 či 4 předmětech. Velice snadno tak můžeš zvládnout oba naráz, když si ty předměty zapíšeš jako volitelné. A nějaké volitelné stejně vybrat musíš, akorát to bude trochu obtížnější, páč povinné předměty z TI nejsou žádná "ořezávátka". A btw TI je jedinný obor, který tě plně připraví na magisterské studium.

