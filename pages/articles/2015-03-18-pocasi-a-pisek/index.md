---
title: Počasí a písek
path: /pocasi-a-pisek/
layout: post
date: 2015-03-18
---

Abu Dhabi patří k **nejteplejším místům na světě**. Jen těžko byste na planetě hledali tak velkou aglomeraci v tak nehostinném prostředí. Tomu se pochopitelně musel podřídit i zdejší život a architektura.

Turistům se UAE asi často jeví jako ráj na zemi. Teplo, slunce, písečné pláže a moře, co víc si přát v únoru, kdy uprostřed Evropy mrzne, sněží a slunce není vidět třeba 2 týdny v kuse? A skutečně, je to vcelku fajn. Celý rok se tu dá chodit v tričku, šortkách a pantoflích. Pravděpodobnost, že bude zamračeno je velmi malá a ta že zmoknete, je prakticky nulová. Za posledních 7 měsíců tu pršelo pouze 2x. A v jednom z těch případů se skoro ani o dešti mluvit nedalo.

Má to ale malý háček - **léto**. Od května do září tu není jen teplo, ale extrémní vedro. Průměrná denní teplota se dostává v srpnu až na **43 stupňů**. Pro srovnání, v Praze najdete ve stejné kolonce číslo 23. A srpen v Praze bývá často také až úmorný. Do toho se tu často přidává ještě vysoká vlhkost, která dělá vysoké teploty ještě více nesnesitelné.

Z toho plyne jedna věc. V létě se tu prakticky nedá vydržet venku. Zapomeňte na procházky, sport či slunění na pláži. Dokonce i teplota moře je už nepříjemná - 33 stupňů. Turistická sezóna skončila a je potřeba přežít do října, kdy začne pomalu klesat teplota.

Asi vás nepřekvapí, že klimatizace je úplně všude. Včetně zastávek autobusů, venkovních bazénů či dokonce některých pláží! Člověk i trochu pak chápe tu megalománii v oblasti budování obřích nákupních center - touha po velkých vychlazených prostorech je jasná. Teplotní přechody a šoky jsou šílené. První 2 týdny (začátek září) jsem měl neustále rýmu, bolela mě často hlava a bylo mi celkově nanic. Klimatizace je navíc také poměrně hlučná. Masdar používá nejmodernější izolace, materiály fasád, architekturu, technologie ale pokud si sednete ven, tak i tak nelze přeslechnout hlasité šumění obřích klimatizací, které na střechách běží téměř non-stop. Na druhou stranu nás tu drží při životě a nechci si ani představovat, co by se stalo, kdyby měly během léta výpadek.

![f0606e5261ea89bfc2163b5aec9e5212](../wp-legacy-content/f0606e5261ea89bfc2163b5aec9e5212.jpg)

Čekaní na teplou vodu, když se sprchujete? To tady neexistuje. Naopak, zapomeňte na otužování. Nejstudenější voda je minimálně vlažná. Pokud si natočíte vodu z kohoutku, tak je potřeba jí nejdříve na chvíli šoupnout do ledničky, aby byla poživatelná. Tedy, prvních pár vteřin teče opravdu studenější. To je ta, co byla ve stěnách a je tak klimatizovaná. Pak ale odteče a rozmezí se posune na teplá až vařicí.

**A co ten písek?** Jednoduché. Díky počasí je UAE prakticky jedna velká poušť. Placka a písek. Cokoliv zeleného je zcela umělé a musí to být neustále intenzivně zavlažováno. Kde se bere voda? Z obrovských odsolovacích továren, které ji čerpají z moře. Nejsou tu žádné řeky, jezera, lesy, kopce, tráva... je to totální měsíční krajina. Nedá se tu tedy skoro ani nic pěstovat a všechno je potřeba importovat.

Je to asi podobné, jako kdybyste vybudovali velkoměsto na Antarktidě. Teoreticky to asi půjde, ale bude to stát ohromné množství energie. A tím se dostáváme opět k [ropným penězům](http://blog.miksu.cz/ropne-penize/). Bez nich by celá tahle show nebyla nikdy uskutečnitelná. Co se ale stane, až ropa doteče?

Co se týče počasí a krajiny, je mi UAE až líto. Je to boj, který se z mého pohledu nedá vyhrát, pouze uměle prodlužovat. A rozhodně jim v tomhle ohledu nemáme jako Češi co závidět.