---
title: Zahraniční výjezd - pokračování
path: /zahranicni-vyjezd-pokracovani/
layout: post
date: 2012-05-16
---

Toto je pokračování [předchozího článku](http://blog.miksu.cz/zahranicni-vyjezd-vyberove-rizeni/)... Celý proces výběru trvá asi 2 měsíce - konečný verdikt přišel emailem někdy začátkem ledna. Asi nemusím zdůrazňovat, že jsem v onen týden kontroloval email asi 100x denně a o to více proklýnal každičký spam. Nakonec to přišlo - "Nabízíme Vám roční pobyt na MSOE  (září 2012 - květen 2013)". Wow! MSOE, USA a ke všemu ještě na celý rok (obvyklé výjezdy bývají většinou jen na jeden semestr). To je vysněná trojkombinace se kterou jsem prakticky ani nepočítal. První pocity? Eufórie, ze které jsem se ještě tak 2h vzpamatovával. 

![](../wp-legacy-content/msoe.jpg)

**Co je [MSOE](http://www.msoe.edu) vlastně zač?** **Milwaukee School of Engineering** je vcelku **malá privátní americká vysoká škola**, která se překvapivě nachází ve městě Milwaukee. Má celkem asi 2500 studentů (tedy cca 10x méně než ČVUT). Pokrývá především tyto 3 oblasti: **Engineering, Business** a **Nursing**. Přičemž já se upsal do majoru: "**Software engineering**", což je ten nejbližší obor k mé **teoretické informatice**.  Z těch 7 amerických škol, se kterými má ČVUT smlouvu by mělo MSOE patřit k těm akademicky nejlepším a většina lidí ho má tak na prvním místě ve svém seznamu. Škola se chlubí titulem: "_Best in the Midwest_" ať už to znamená cokoliv. :) Škola je hodně prakticky zaměřená a takovou zvláštností na české poměry je to, že na škole neučí asistenti (ani cvičení). Celou výuku obstarávají profesoři. Na škole také nepraktikují přednášky pro 200 lidí. Všechno probíhá pěkně po 20 lidech v malých třídách, s velkou dávkou interakce a osobního zájmu. :-) Lidé (učitelé, studijní oddělení...) na MSOE jsou prý extrémně ochotní a není prakticky nic v čem by vám nevyhověli. Zároveň však absolvování předmětů není úplně snadné, je potřeba dělat hodně domácích úkolů (např.: hodně si doma číst).  Náročnost by měla být podobná jako na ČVUT (záleží ale také na výběru předmětů). **Finance** Asi první věc, která každého napadne, když se řekne "studium v USA", jsou finance. Tak nějak se traduje, že studium v USA je velice drahé a tudíž nedostupné. Naštěstí **ČVUT** má s **MSOE** výbornou dohodu. Roční studium na MSOE stojí **celkem 43 592$** (což je téměř 1mil Kč!) - z toho 31 920$ školné, 10 500$ náklady na ubytování a jídlo a 1000 $ za pronájem notebooku. Dohoda je taková, že **školné** (+ náklady za pronájem notebooku, knížek a dalších menších výdajů) je nám **zcela odpuštěno**. Ubytování a jídlo je vyřešeno tak, že já zaplatím roční výdaje, které bude mít student z MSOE zde v Praze, což vychází na **90 000Kč** a on to samé zaplatí mě, ale v USA (ha, to se mu moc nevyplatí co?). A aby toho nebylo málo, tak **MŠMT** poskytne každému studentovi **stipendium** ve výši **100 000kč**. Takže když to shrnu, tak dostanu 10 000 Kč stipendia a v Milwaukee budu mít obstaranou školu, ubytování a 3x denně jídlo. **Musím si tedy zaplatit jenom letenku, pojištění a vízum**. To je celkem slušný "deal" ne? :-) **Další průběh** Po eufórii nastal návrat do reálného světa a bylo potřeba začít obstarávat spoustu věcí. Nejdříve bylo potřeba nabídku potvrdit, což jsem udělal bez většího váhání. Dozvěděl jsem se také, že na MSOE pojedeme z ČVUT ve 3 lidech, což je skoro ideální počet (ostatní 2 jsou navíc ze stavební fakulty, takže kulturní šok si prožiji víceméně sám). Na některé jiné školy vysílá ČVUT třeba i 10 studentů, což už by se mi tak moc nelíbilo. Po potvrzení nabídky je potřeba vyplnit přihlášku na MSOE, kterou pak ČVUT odešle. Tedy vlastně to že mi přišla nabídka ještě není 100% jistota, že mě nakonec na MSOE budou chtít. Nicméně tahle výměnná spolupráce funguje už řadu let a ještě nikdy nikoho doporučeného neodmítli. Přihláška se posílá už někdy koncem ledna. A pak je potřeba poměrně dlouho čekat. Ovšem trochu jsme zariskovali a koupili jsme si už letenky v únoru (cena pak začíná celkem rychle stoupat). Poletíme s Finnairem po trase **Praha - Helsinki - Chicago, odlet 20.8.2012**. Zvolili jsme jednosměrnou variantu, která přišla na **10 000 Kč**. Zpáteční se nedala s tak velkým časovým rozpětím koupit + ještě ani přesně nevím, kdy se budu vracet. Až začátkem května mi přišel zvací dopis a s ním i veledůležitý **formulář i-20**, bez kterého bych nemohl žádat o studentské vízum. Poté je tedy **potřeba obstarat vízum, pojištění**, sestavit **studijní plán** a potvrdit **finanční dohodu** kvůli stipendiu a peněžnímu daru. Pojištění se dá celkem levno koupit na <http://www.honzovapojistka.cz/> (i za **3000 Kč na celý rok**) a studijní plán je víceméně jenom potvrzení fakulty o tom, že budu mít na MSOE co studovat. Výběr předmětů budu ladit až na místě. **Vízum** Obstarání víza je celkem nechutná a drahá byrokracie. Se všemi poplatky (SEVIS  + vyřízení víza + kurýr) vás to přijde na bezmála **7 000 Kč**. Je potřeba si zažádat o **nepřistěhovalecké F-1 vízum** (pro účely studia). Budete muset vyplnit megaformulář, který má cca 160 položek, kde se vás zeptají snad úplně na všechno. Ano, i včetně toho, zda jste se nepodíleli jako státní úředníci na hromadné sterilizaci obyvatel. Či zda nejste v některé teroristické organizaci. [Vtipkovat se o tom nevyplací](http://www.dailymail.co.uk/news/article-2093796/Emily-Bunting-Leigh-Van-Bryan-UK-tourists-arrested-destroy-America-Twitter-jokes.html). Tudíž to tímto raději utnu. :) Poté následuje další formulář pro zaplacení SEVIS poplatku. A nakonec ještě jeden pro sjednání pohovoru na americké ambasádě v Praze. Pohovor probíhá tak, že tam přinesete všechny dokumenty a zaplatíte, co je třeba. Dále vám sejmou otisky prstů a dostanete pár otázek (vše v angličtině) jako co studujete, co budete studovat v USA, proč jste si vybrali MSOE... Úředníkovi se velmi líbilo, že mám na i-20 přiznaný "full scholarship", tedy plnou finanční pomoc a ukončil pohovor se slovem: "Perfect!". Následně vám druhý den přinese kurýr pas s vízem na místo určení. Za zmínku stojí ještě zajímavá bezpečností opatření. Každé auto, které vjíždí do ulice s ambasádou je prohledáváno (i pod kapotou). Ulici s ambasádou nenajdete na streetview. Čekat nesmíte na chodníku před ambasádou, ale musíte popojít o 20m dále, kde se vytváří fronta lidí. První prohlídka proběhne už na chodníku. S sebou si nesmíte vzít žádnou elektroniku - tedy mobil a dokonce ani sluchátka. Rámy a rentgen samozřejmostí. No je to jejich boj. Nicméně vše proběhlo celkem organizovaně, rychle a bez problémů. **A co dál?** No a teď přijdou na řadu mimojiné takové ty "drobnosti", aneb jak si zabalit na 10 měsíční výlet. Teď mi to tu píše: "_Počet slov: 1000", _takže dnes už fakt končím. Příště už to bude rozhodně kratší a méně formální. I swear.

## Comments

**[test](#32990 "2012-06-07 09:45:57"):** test

**[BaB](#33137 "2012-07-27 18:57:11"):** Grats! ;-)

