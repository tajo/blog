---
title: Co mi dalo ČVUT
path: /co-mi-dalo-cvut/
layout: post
date: 2014-06-19
---

Už jsem napsal pár článků, kde jsem hodnotil své studium na **ČVUT Fakultě informačních technologií** (třeba [tady](http://blog.miksu.cz/fit-prvni-semestr/), [tady](http://blog.miksu.cz/fit-druhy-semestr/) a [tady](http://blog.miksu.cz/druhak-na-fitu/)) a měly vždy velkou odezvu. Nyní je vhodný čas udělat ohlédnutí ještě jedno. Po 4 letech jsem totiž zdárně odstátnicoval a všechny skryté křivdy tak mohou konečně vyplavat na povrch. Je to perfektní čas pro ničím nespoutanou kritiku. Už jsem se totiž dostal z jejich "spárů". Je konec, the end, finito. Můžu to teď říct na plnou hubu! Čtyři roky jsou dlouhá doba. Moje paměť není nejlepší a je prokázáno, že mozek je velmi selektivní v tom co si pamatuje. To špatné zapomíná řádově rychleji než to dobré. Možná i proto ať se snažím sebevíc, nedokáži si vybavit jedinou vzpomínku, kde bych se cítil, že se mnou bylo zacházeno nefér. Situaci, kdy bych měl potřebu psát pomluvačné emaily vedoucímu předmětu, katedry či děkanovi. Takže v tomhle směru si fakulta zaslouží prvního bludišťáka. 

![fit2](../wp-legacy-content/fit21-300x300.jpg)

Výborně, ujasněno - na škole nepanuje nepřátelská atmosféra. Další otázku, na kterou by bylo záhodno odpovědět je, zda se **vyplatí FITu obětovat nejlepší léta svého života**? Stojí ten papír za to? To záleží. Na čem? Co od školy čekáte a jak s ní budete během svého studia zacházet. **Je vaším cílem papír v modrých deskách? Samá voda**. Totální ztráta času. Programovat se můžete naučit i po večerech a IT firmy jsou natolik lačné po nových lidech, že vemou snad každého, kdo uplácá "Hello world!" bez ohledu na nějaké tituly. **Prahnete po vzdělání? Přihořívá.** ČVUT je dobrá značka. Poskytuje jakousi záruku, že její absolventi něco umí.  Ale modrý lvíček a omílání 300 leté historie kvalitu samo o sobě nezaručí. FIT má jednu obrovskou výhodu - je to v podstatě **úplně nová škola**, která za týden oslaví 5. narozeniny. Když jsem na ní nastupoval, byl tento fakt zdrojem největších obav. Bál jsem se, že se z nás stanou takové pokusné myšky. Týrané a postupně usmrcené. 

![progtest](../wp-legacy-content/progtest.jpg)

Nakonec se z toho však stala největší výhoda. Fakulta vznikla tak, že se odštěpilo počítačové jádro FELu. U zrodu tedy stáli lidé, kteří něco umí a co je ještě důležitější, **lidé kteří dobrovolné vystoupili ze své komfortní zóny** a podstoupili tak značný risk. Není tedy překvapující, že se FIT vyvijí extrémně progresivně v porovnání s ostatními zkostnatělejšími fakultami. Během 5 let se stal jednou z největších fakult, o kterou je s přehledem největší zájem. Zatímco na některých fakultách berou úplně každého, zdravím jaderku, na FITu si **50% zájemců vůbec neškrtne**. A jaká je škola pro ty, kteří si škrtnou? **Velmi neprůchodná**. V prvním ročníku nás nastoupilo kolem 1000. Ke státnicím to dotáhlo už jen 200 lidí. Náročnost dobře odráží i oficiální statistiky předmětů (2 týdny před koncem zkouškového období). Zdravím lineární algebru. 

> Statistiky zkouškového: [#fitosy](https://twitter.com/search?q=%23fitosy&src=hash) 215/318, [#fitgra](https://twitter.com/search?q=%23fitgra&src=hash) 137/208, [#fitbez](https://twitter.com/search?q=%23fitbez&src=hash) 203/354, [#fitpsi](https://twitter.com/search?q=%23fitpsi&src=hash) 190/358, [#fitpa2](https://twitter.com/search?q=%23fitpa2&src=hash) 182/508, [#fitlin](https://twitter.com/search?q=%23fitlin&src=hash) 82/557 [#podmi](https://twitter.com/search?q=%23podmi&src=hash) [#todas](https://twitter.com/search?q=%23todas&src=hash) — FIT CTU in Prague (@FIT_CTU) [June 16, 2014](https://twitter.com/FIT_CTU/statuses/478473431806377984)

Dost často budete od bývalých neúspěšných studentů slýchat věci jako: "_odešel jsem, protože mě to nebavilo_", "_bylo nefér jak..._", "_měl jsem jen smůlu s..._". Co na to říct? Snad jen "tough shit", zaplatit účet na baru a jít zas něco do té školy dělat. **Není to zadarmo** a nikdo vás za ručičku vodit nebude. Pokud se dokážete srovnat s tím, že většinu lidí, které poznáte, už na promoci nepotkáte, tak pokračujte ve čtení. FIT má studijní programy koncipované velmi volně. Prvák je pro všechny stejný a obory si následně vyberete jen tím, jaké okruhy předmětů si zapíšete. Některé obory se vzájemně liší třeba jen ve 4 předmětech. **Já si vybral teoretickou informatiku** (TI). Už jsem tu kdysi vysvětloval proč a stále to platí. TI se tam venku přezdívá **Computer Science** a to něco u lidí z oboru znamená. Není to nějaké fidlání s routery, nastavování tiskáren v kanclu či kreslení prasárniček v UML , které pak budete waterfallem implementovat jako cvičené opice. Je tam totiž slovo "Science" jako věda, chápete?! Je tak celkem přirozené, že katedra TI sdružuje všechna "velká zvířata", má nejvyšší poměr skvělých vs "na nic" předmětů a vůbec je dobrou definicí slova hardcore. Když jsem se v 15 rozhodoval, co dál dělat... ne, TI nebyla pro mě jasná volba. Ani jsem nevěděl, co to znamená a osvícení přišlo až ke konci prváku. A udělal jsem dobře. Naučil jsem se věci, které nepochytíte při brouzdání na netu během večeře. Nebudu tvrdit, že je to nějaká magie. Jen je velmi těžké některé koncepty TI pochopit bez kvalifikované pomoci, narozdíl například od kreslení kosočtverců v softwarovém inženýrství. 

![algebra](../wp-legacy-content/algebra-300x240.jpg)

**Studium zhodnoceno. Takže můžeme přejít k té nejdůležitější části.** ČVUT je především **místo ohromných příležitostí**. Místo plné šťavnatého ovoce, které visí leckdy proklatě nízko. Po té co se vzpamatujete v prváku z počátečního šoku, je potřeba ho začít urychleně sklízet. Buď můžete chodit na přednášky, cvičení a pak rychle běžet domů za maminkou. Nebo si utrhente něco z tohoto (následuje seznam mé sklizně): 

  * **Studium v zahraničí.** Škola má stovky různých dohod po celém světě. Zájem o ně je poměrně nízký a je velmi snadné být vybrán. **A tak jsem strávil 1 rok v USA**. Mám popisovat, jak moc mi to změnilo život a jak super to bylo? Už jsem to udělal. [Začněte tady](http://blog.miksu.cz/cesta-do-usa/) a pak klikejte na "další".
  * **ATHENS program**. [Je libo nějakou tu dovolenou třeba v Istanbulu](http://blog.miksu.cz/istanbul-athens/)?