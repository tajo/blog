---
title: Země značek
path: /zeme-znacek/
layout: post
date: 2012-09-06
---

Amerika miluje nápisy, upozornění a značky. Tohle mě napadlo hned při první cestě po zdejších silnicích a ulicích. Tak například když je potřeba sloučit více pruhů do jednoho, tak se zde neuplatňuje pravidlo zipu, ale jsou na to nainstalovány semafory, které blikají jako o život. A co teprve ve městě. To je kompletně zasemaforováno. Město dodržuje **téměř dokonale tvar mřížky**, která se skládá z bloků cca 100x150m. Na každém průsečíku je křižovatka, která obsahuje pro všechny směry: semafory před křižovatkou (jako u nás), semafory za křižovatkou (duplicitní s těmi před) a semafory pro chodce (které kromě zeleného panáčka a červené ručičky obsahují ještě číselník, který odpočítává do kdy musíte vyklidit přechod). Občas ještě visí pod semaforem nápis: "_No turn on red_". Cesta autem pak probíhá tak, že se každých 150m zastavujete a rozjíždíte (když máte smůlu). Je tedy celkem pochopitelné, že jen málokdy najdete v autě řadící páku. Značky jsou mnohem více textové než u nás. Pochybuji, že to vůbec někdo všechno čte. Celkem vtipná značka, na kterou můžete narazit je: "_Wrong way_", která se nachází v půlce jednosměrky - tedy vám vlastně sděluje, že jste trotl. 

![](../wp-legacy-content/2012-08-22-11.07.44-300x282.jpg)

Silnice jsou jenom jedna oblast. Obecně se setkáte všude s přehršelí poznámek a varování. Už jenom ze strany školy postupně dostanete snad 100 různých papírů. Mimochodem, kdyby vás náhodou napadlo posadit dítě do otevřeného okna: 

![](../wp-legacy-content/2012-09-05-17.29.25-300x92.jpg)

A na závěr jedna cedule, která tak trochu paraduje nápis, který se nachází na zpětných zrcátkách ve všech autech: "_Objekty se mohou zdát vzdálenější, než ve skutečnosti jsou_". 

![](../wp-legacy-content/2012-09-05-17.29.20-300x208.jpg)