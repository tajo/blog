---
title: FIT - Druhý semestr
path: /fit-druhy-semestr/
layout: post
date: 2011-06-30
---

Druhý semestr na FIT ČVUT je za mnou a rád bych podal jakýsi report. Naše fakulta je hodně nová a ucelených zkušeností, kterými by se mohli zájemci o studium řídit, je tak pomálu. V druhém semestru máte již možnost zapsat si libovolné předměty a sestavit si vlastní rozvrh. Avšak je lepší se držet na uzdě a zůstat u doporučené skladby předmětů. Teprve až od 3. semestru si již musíte doplňovat kredity i předměty oborovými a volitelnými. I když mě většina lidí odrazovala od toho, zapsat si již ve 2. semestru něco navíc, stejně jsem na ně nedal a objednal si alespoň programování v Javě. Kdo by si nechtěl sestavit vlastní rozvrh? Máte možnost. A to i pokud máte horší průměr a budete vpuštěni do rozvrhu později, není se čeho obávat - paralelních skupin je opravdu hodně. 

![](../wp-legacy-content/fit3.jpg)

**BI-PA2 - Programování a algoritmizace 2** Je to jeden ze 3 největších strašáků 2. semestru. Navážete na PA1, kde se programuje pouze v ANSI C a přičuchnete k C++ a OOP. Průběh předmětu je velice podobný. Opět budete muset řešit úlohy do progtestu. Tedy nemusíte, ale měli byste, protože jinak vám budou utíkat body a zároveň pak o to více budete bojovat se zvládnutím semestrální práce. Opět se píše test na hodině, který je také odevzdáván do progtestu. V něm musíte mít zcela správně aspoň 1 ze 2 příkladů (byla možnost napsat si i opravu). A třetí příležitostí jak získat body je semestrálka (povinná). Co budete tvořit, si můžete vybrat po konzultaci sami. Práce by měla mít kolem 1500 - 2000 řádků a měla by být řešena objektově. Není to tedy práce na jeden večer. Já jsem si naprogramoval šachy pro 2 hráče / s umělou inteligencí i s grafickým prostředím ovládatelným myší. Z těchto 3 bodových zdrojů se nakonec složí výsledná známka. Pokud nemáte dostatek bodů ani na E nebo si chcete známku vylepšit, tak můžete jít ještě na zkoušku, čehož jsem využil i já (vylepšoval jsem). Pokud si jdete známku vylepšit, tak automaticky ztrácíte již tu získanou. Na zkoušce se také programuje + dostanete nějakou teoretickou otázku. Zkouška dopadla úspěšně a z PA2 jsem si odnesl za C, za což jsem celkem rád, protože jsem docela zanedbával progtestové úkoly. Ponaučení: Dělejte úkoly na progtestu. Sice z nich není tolik bodů, ale pomohou vám utřídit si znalosti. A rozhodně choďte na Vagnerovy prosemináře, které považuji vůbec za nejlepší hodiny z celé výuky. _Předmět dokončilo 55% studentů._ **BI-OSY - Operační systémy** Strašák číslo 2. Budete programovat v ANSI C a pořádně se u toho zapotíte. V progtestu totiž na vás budou čekat 2 pekelné úlohy + semestrální úloha. Potíž je v tom, že v programech budete muset využívat vlákna  a procesy. Myslet a programovat paralelně docela zaměstnává mozek. Co je na tom však nejhorší, je ladění. Nejednou vám zamrzne celý program a dost možná i počítač. Celé hodiny budete v programu hledat deadlocky a progtest vás potěší zcela novou sadou chybových hlášení. Pokud získáte z 60 možných bodů alespoň 30, můžete pokračovat ke zkoušce. Ta je ohodnocena  body 40 a musíte urvat bodů 20. Zkouška však téměř vůbec nesouvisí s částí programovací. Je překvapivě počítací. Budete zjišťovat velikosti filesystémů, počty bitů v adresách či rychlost zápisu dat na disk. Nakonec se ze zkoušky stala docela zabíjačka a přes první 2 termíny prošlo méně lidí než šneků přes dálnici. I já jsem poprvé za studium poznal hořkou pachuť písmenka F. Záchranou byla hromadná 2,5h konzultace  s p. Vagnerem a lehčí varianta na 3. termínu. Nakonec jsem zakončil předmět Ačkem. Opět bych vyzdvihnul důležitost prosemináře, který vám mohutně usnadní život. _Předmět dokončilo 57% studentů._ **BI-LIN - Lineární algebra** A strašák číslo 3. Jste na technické škole a proto se na vás bude 4 semestry těšit nějaká oblast matematiky.  V 2. semestru se utkáte asi s tou nejtěžší - lineární algebrou. Tentokrát zapomeňte na postupné získávání bodů v semestru. I když můžete dělat domácí úkoly a nějaké ty body k dobru získat. Bohužel tyto úkoly jsou opravdu hodně obtížné a ke konci snad až nemožné. Chleba se bude lámat zápočtovým testem na 20b. Musíte získat bodů 10. Velká část lidí ale v zápočtu neuspěla a tak byla ještě možnost doplnit si nějaké body dodatečnými domácími úkoly, nicméně na to se nemůžete spolehnout. Na přeživší čekala zkouška, která se skládala z testu a ústní části. Nutno podotknout, že je min. ze 2/3 pouze teoretická (důkazy, definice a důkazy) a vůbec počítání je v "lingebře" spíše za odměnu. Já jsem nakonec dokráčel pouze k E. _Předmět dokončilo 51%_. **BI-SAP - Struktura a architektura počítačů** Jeden z mála předmětů, kdy se budete moc tak trochu vrátit do dětských let a s něčím si pohrát. Budete programovat hradla a následně navážete assemblerem. Všechno si to budete moct nahrát do "přípravků", což jsou vlastně takové desky s procesorem, displejem, tlačítky... Bude to hezky svítit, blikat a bude se vám to líbit. Body sbíráte na laboratořích tím, že plníte zadané úlohy (pracujete ve dvojicích). Také se píší 3 testy. Většina lidí dosáhne na známku již ze semestru a nemusí tak k nepovinné zkoušce. Předmět je dobře veden a k dispozici jsou kvalitní materiály. Stejně jako u předmětu Číslicové a analogové obvody i zde platí to, že se není čeho obávat, pokud nechcete být "HWráři". Stačí se snažit a projdete. V indexu mám B. _Předmět dokončilo  85%._ **BI-TED - Tvorba elektronické dokumentace** Seznámíte se s LaTeXem, naučíte se lépe formátovat své  písemné výtvory, či vytvořit hezkou prezentaci, dále také generovat grafy a nebo psát komentáře k programům v doxygenu. Nepíšou se zde žádné testy, pouze musíte odevzdat asi 5 úloh. Pokud vás nesrazí cestou do školy tramvaj, tak předmět dokončíte. :)  Mám A. _Úspěšnost 82%._ **BI-PJV - Programování v Javě (volitelný předmět)** Tento předmět je volitelný a s ničím nesouvisející. Neočekávejte, že byste po absolvování PJV mohli začít ihned "javovat" za peníze. Spíš si tak oťuknete, jak obrovský ekosystém kolem javy vypadá. Napíšete si  pár testíků, pidi-semestrálku a vcelku přátelsky si popovídáte na zkoušce. Na tento předmět navazují ještě další 2, které se tímto populárním jazykem  zabývají. Výhodou zápisu PJV v 2. semestru je to, že značnou část teorie kolem OOP slyšíte i v PA2. Navíc přednášky PJV jsou opravdu dobré/zábavné. Pokud ani po téhle dávce nepochopíte ideu objektového programování, tak už asi nikdy. Odnesl jsem si Béčko. _Úspěšnost 49%._ **BI-TV2 - Tělocvik** Abyste byli FIT, musíte absolvovat min. 2 semestry tělocviku. Opět si můžete vybrat z obrovské škály sportů. Já jsem opět neváhal a zvolil stolní tenis. Třešničkou na dortu byly České akademické hry, kam se sjeli hráči a hráčky z české extraligy a kromě rychlého konce již v základní skupině, se tak bylo alespoň na co koukat. _Úspěšnost 88%. :-)_ Byl to semestr celkem náročný. Opět platí, že si toho musíte spousty odpracovat již v semestru. Opravdu nesmíte podcenit trio _PA2, LIN _a_ OSY_, které vás při nečinnosti semele velmi rychle.  Dále bych doporučil navštěvovat skvělé prosemináře jak z PA2, tak OSY, které vám ohromně pomůžou ve zdolávání progtestu.

## Comments

**[Dragonn](#31192 "2011-07-12 17:15:06"):** [2]: Tady za to asi nemůžou tramvaje, ale když někoho vyhodí ze tří předmětů, tak má odchod/opakování jasné a proč se snažit honit nějaký další předměty :-)

**[tajo](#31099 "2011-06-30 15:27:02"):** JM: Nevím jestli by to mělo nějakou výhodu. Se vstupy / výstupy se nepracovalo a zavádět tam nějaké třídy by bylo zbytečné. Navíc progtest pečlivě sledoval časovou náročnost.

**[Jiri Muller](#31093 "2011-06-30 09:45:07"):** Hezký shrnutí. Jen bych opravil, že úkoly na OSY se dají (a dokonce bych to doporučil) dělat stejně jako PA2 v C++.

**[Michal](#31094 "2011-06-30 10:38:55"):** Koukám, že 18% FIŤáků tramvaj přejela :D

**[philip](#32387 "2011-12-16 01:02:23"):** hi i mam french and i study in prague and i have project in C++ please i need help from u and i want ask u if u know c++ or u have nay frien dwho can help on it thx alot

**[Jerryss](#31108 "2011-07-01 09:36:23"):** Zdravím, mohl bych poprosit o vyjádření o procentuální úspěšnosti u Javy? Jak je daný předmět obtížný vzhledem ke 49%? Díky

**[tajo](#31109 "2011-07-01 10:12:50"):** Jerryss: Nízká úspěšnost je dána tím, že jen ten předmět volitelný. Testy nebyly těžké, dalo se z nich nasbírat docela dost bodů. Semestrální úloha měla mít jen 300 řádků (takže stačilo udělat nějaký "sranda" prográmek) a na zkoušce jsme si všichni sedli do kroužku, chvíli si o Javě povídali a víceméně dostali max. bodů... není se čeho obávat.

**[Michal](#31110 "2011-07-01 10:12:56"):** IMHO s obtížností LS a s ohledem na to že PJV je volitelný předmět si myslím, že většina lidí to nestíhala a tak se na to vykašlali :) opravte mě JAVÁci jestli se mýlím :)

