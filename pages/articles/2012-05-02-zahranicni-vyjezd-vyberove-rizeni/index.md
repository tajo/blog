---
title: Zahraniční výjezd - výběrové řízení
path: /zahranicni-vyjezd-vyberove-rizeni/
layout: post
date: 2012-05-02
---

Jelikož jsem dnes převzal oficiální pozvánku ke studiu od [MSOE.edu](http://www.msoe.edu), tak mohu také oficiálně zahájit blogování na toto téma. Podobných zápisníků existuje už několik (dokonce i přímo o MSOE od studentů ČVUT). Nicméně budu asi teprve druhý student z naší fakulty, který do Milwaukee pojede studovat a ten první (Michal Pelant) zůstal jen u zápisků na Google+. Při vybírání škol jsem si moc rád pročítal zkušenosti z dob minulých (<http://reports.cvut.cz>) a tak přispěji i svou troškou do mlýna. Články však rozhodně nebudou jenom formální/informační. Nemůžu začít jinak než tím, jak se vlastně na **Milwaukee School Of Engineering** dostat. Už při vybírání vysoké školy jsem byl rozhodnut, že si určitě někde mimo ČR rok zastuduju. Zabrousil jsem tak na stránkách cvut.cz do sekce [Mezinárodní programy](http://www.cvut.cz/informace-pro-studenty/studium-v-zahranici). **Jaké jsou možnosti?** Pokud chcete vycestovat v rámci **Evropy (EU)**, tak můžete využít zdaleka nejběžnější program **Erasmus**. Ten funguje jak na celoškolní (rektorátní), tak i fakultní úrovni. Fakulta a rektorát v tomhle směru fungují víceméně nezávisle. Rektorátní erasmus jsem ani moc nezkoumal, zato v tom fakultním jsem si vybral horkého kandidáta - **Španělsko / Valencii**. Krásný kus země s nízkými náklady na život. Tím to však nekončí. Rektorát poskytuje ještě tkzv. **mezinárodní bilaterální dohody** (dále MBD) aká výjezdy mimo Evropu. Na seznamu zemí je: **Argentina, Austrálie, Brazílie, Kanada, Costa Rica, Čína, Japonsko, Mexiko, Peru, Rusko, Singapur, Jižní Korea, Taiwan a USA**. V každé zemi je zpravidla více škol. Najednou začíná být erasmus vcelku nudný, viďte? :-) Erasmus (Španělsko) se tak stal zálohou a primárním cílem byla mimoevropská destinace. Nejvíce mě lákala hlavně **Amerika** (zlepšení angličtiny, hodně blízká kultura,  dřív či později bych jí stejně musel navštívit :)) vs **JV Asie** (super exotika...). Na můj TOP3 seznam v přihlášce se tak probojoval **Nayang v Singapuru** (super univerzita, výhodná startovní pozice pro cestování po Asii), **Milwaukee School of Engineering v USA** a **University of Wisconsin v USA**. Nyní dokončuji na **FIT/ČVUT** druhý ročník a zahraniční cestu jsem původně plánoval až po dokončení bakaláře. Pak jsem ale nějak z dlouhé chvíle zabrousil na cvut.cz a zjistil, že za 4 dni končí uzavírka pro 1. kolo MBD přihlášek. Napadlo mě, že bych si to mohl vlastně zkusit už teď, abych věděl oč běží a za rok to pak dát se vší parádou. **Jak probíhá výběrové řízení? ** 1) Je potřeba získat **posvěcení od studijní proděkana**. To proběhlo naprosto bez problémů. 2) Dále musíte **vyplnit přihlášku** (vybrat si školy). 3) **Test z anglického jazyka** (případně z jazyka, ve kterém plánujete studovat). [Zde](http://www.cvut.cz/informace-pro-studenty/studium-v-zahranici/mbd/zeme/usa/resolveuid/06cc7f27fc802620aaaed16698a756bc) je vzorový.  No, docela mě potrápil. Angličtinu jsem od nástupu na VŠ udržoval jen za pomocí seriálů a filmů. 10 denním rychlokurzem jsem si projel alespoň základní gramatiku a vyplnil vzorové testy, což se nakonec celkem vyplatilo, protože ty "ostré" byly velmi podobné. Bylo potřeba získat min. 10/20b. Měl jsem **13b**. Dle očekávání - žádná sláva. Zejména úkol napsat esej na téma teoretický vs praktický přístup ve výuce mi celkem podtrhl nohy. 4) **Pohovor v angličtině.** Kdo prošel testem, mohl se těšit na interview. Ve skupinkách po 2 jsme netrpělivě přešlapovali na chodbě. Ze dveří vyběhla holčina, která byla na pohovoru před náma - totálně zdrblá. Minutu na to vyběhla i zkoušející a ptala se nás, jestli jsme jí viděli odcházet a zda brečela. No hned jsem se "těšil" na pohovor mnohem více. Ovšem proběhlo to fakt v pohodě. Pár otázek jako kam chci jet a proč a pak jsme si popovídali o nevyžádaném emailu, jak s ním bojovat...atp. Přesný výsledek neznám, ale asi se mi to celkem povedlo. 5) Napsat motivační esej (nepovinné). [Tady je ta moje](http://blog.miksu.cz/motivace-pro-zahranicni-studium/). 6) Čekat a modlit se. Přestože na škole panuje mýtus, že uspět v tomto výběrovém řízení je těžké, tak není. Ročně se na MBD hlásí asi 200 lidí a z toho 150 někam škola vyšle. Tedy prakticky každý, kdo projde anglickým testem, tak někam pojede. Je trestuhodné, že tak málo lidí má na naší škole o výjezd mimo Evropu zájem (s Erasmem je to o píď lepší). Samozřejmě jsou ale některé destinace mnohem více protěžované (USA, Singapur, Austrálie, Kanada, Japonsko) a vysoutěžit si je už není zdaleka tak snadné. Kdo se však spokojí i s jinými zeměmi, tak po neúspěchu v 1. kole může pokračovat kolem 2. a 3. Ostatně kromě Ruska bych jel rád asi kamkoliv. :) [Pokračování příště...](http://blog.miksu.cz/zahranicni-vyjezd-pokracovani/)