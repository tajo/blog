---
title: Madison
path: /madison/
layout: post
date: 2012-11-03
---

Hned další víkend po Chicagu jsme vyrazili do Madisonu. Zatímco Milwaukee je největší město ve Wisconsinu, tak Madison je zase město hlavní, což znamená 2 věci: 

  1. Mají tam **Capitol **(btw má 100m a je dokonce vyšší než ten ve Washington D.C.) a tudíž žádné mrakodrapy (žádná budova nesmí být vyšší než Capitol)
  2. Je to docela malé město, jak je již v USA u hlavních měst pravidlem
Cílem cesty byl především **Halloween** a vyhlášená **Freakfest** party. Madison je ještě o píď blíže než Chicago, takže cesta busem trvá jen hodinu a půl. 

![](../wp-legacy-content/capitol-300x225.jpg)  
_Capitol_

Zatímco Milwaukee je takové nízké a klidné Chicago, Madison se ani jednomu z nich vůbec nepodobá. Působí úplně jiným dojmem - takovou rodinnou a přátelskou atmosférou, což se dobře doplňuje s tím, že se tam nachází docela velká **University of Wisconsin**, kde je čistě náhodou také několik lidí z ČVUTu. Velkou část města tedy tvoří jejich kampus. 

![](../wp-legacy-content/city-300x225.jpg)  
_Výhled z Capitolu_

Co nešlo hned po příjezdu přehlédnout je to, že byl zrovna hrací den jejich univerzitního fotbalového týmu (**Badgers**). Co to znamená? Vyprodaný 80 000 stadion, ceny lístků na černém trhu startující na 100USD, zaplněné hospody, všudepřítomná tailgate party již od ranních hodin, live přenos na ESPN a všichni a všechno v červeném. Na české poměry nepředstavitelné. Druhý den zase všichni "přezuli" do zeleného, protože hráli (tentokrát dospělou NFL) druzí miláčci Wisconsinu - Packers. Jak probíhal Freakfest? Uzavřela se hlavní barová ulice (**State Street**) v centru města, postavily se na ní 3 stage, všichni se převlékli do kostýmů (někdy opravdu hodně ujetých) a party! A bylo to super. Jen škoda opět toho zákona o nepití alkoholu na ulicích (už aby byl Saint Patrick's Day!). Jedinou možností jak se dostat k pivu bylo stání v docela krutých frontách do barů. Žádné stánky s pípama  a tisíce rozšlapaných kelímků na ulici jako u nás. Mimochodem v tu noc bylo lehce pod nulou a přesto byl nejoblíbenější dámský kostým polonahá šlapka. :-) 

![](../wp-legacy-content/ctu-300x225.jpg)  
_4/5 ČVUŤáků v Madisonu + já_

Druhý den jsme už jen lehce proběhli město a navštívili alespoň ten Capitol. Madison tak nějak více pasuje do té všeobecné představy o amerických vysokých školách. Kampus je opravdu kampus a ne pár budov obklíčených mrakodrapy v centru města, což je rozhodně plus. Koneckonců i já jsem měl Madison na svém TOP3 seznamu. Obrovskou nevýhodou však pro studenty z ČVUTu je, že si musí za vše (bydlení i jídlo) platit. Na MSOE je tedy život o mnoho levnější a pohodlnější. Taky tu narazíte ještě na jeden velký rozdíl co se vysokých škol v ČR a USA týká. Lidé jsou většinou velmi hrdí na svojí univerzitu a tak téměř všichni nosí jejich oblečení, tašky a další stovky věcí. Aneb takhle vypadá část univerzitního obchodu, která se soustřeďuje jen na oblečení: 

![](../wp-legacy-content/bookstore-300x225.jpg)