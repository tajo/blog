---
title: Chicago
path: /chicago/
layout: post
date: 2012-10-26
---

Po 2 měsících jsme se konečně dokopali k prvnímu výletu mimo naše Milwaukee.  Nemohli jsme samozřejmě začít ničím jiným než **Chicagem**, které je na americké poměry v podstatě za rohem (150km ~ 2h autobusem). Navíc tam znám i jednoho fajn moraváka, který nám opravdu hodně pomohl. Celkem jsem v Chicagu strávil páteční večer + celý víkend. Nechci z tohoto článku dělat výcuc z [wikipedie](http://en.wikipedia.org/wiki/Chicago) a ani galerii fotek (tu mám na [facebooku](https://www.facebook.com/media/set/?set=a.4393555490472.169117.1635979672&type=1&l=8d305b2318)), takže jenom krátce a subjektivně. 

![](../wp-legacy-content/skydeck-300x225.jpg)

Kombinace autobusu a rovné dálnice mě již tradičně dovedla do spánku (celkem děsivá představa, že by se mi tohle stalo v našich městských autobusech). V těchto je dokonce i fungující wifi. Vzbudilo mě až zastavení v koloně (u O'Haire). Aneb i v pátek v 8 večer je všech 5 pruhů dálnice do centra Chicaga řádně ucpaných. Nicméně náladu mi spravil noční výhled na centrum plné mrakodrapů. Přijel jsem celkem pozdě a tak jsme s malou zastávkou zamířili hned na **kegger**, kde jsem se opět stal svědkem toho, že amíci umějí být stejný prasata jako my a ani tady ještě lék na kocovinu nemají. :-) Chicago je dost podobné Milwaukee. Leží také u Michigan Lake podél kterého se rozkládají pláže a parky, v další vrstvě je centrum, pak následuje řeka posetá zvedacími mosty a za tím se rozkládá zbytek. Rozdíl je v tom, že budovy jsou Chicagu mnohem vyšší a město je samozřejmě mnohem více zalidněné, což není moc překvapující, když v něm žijí skoro **3 milióny obyvatel** (s metropolitní částí skoro 10 mil.). 

![](../wp-legacy-content/metro1-300x225.jpg)

Velkou vychytávkou (oproti menším americkým městům) tu je **fungující a rozsáhlá městská doprava**, která  se skládá z autobusů a metra. Oproti Praze tu metro jezdí převážně na povrchu a v centru dokonce nad úrovní ulic. Všechy linky se v úplném centru sbíhají do **Loopu**, což je takové nadzemní kolečko kličkující mezi mrakodrapy, takže v ceně cesty máte zahrnutou i pěknou sightseeing tour. Nicméně ani tady byste nechtěli zaspat (rozhodně by nebylo dobré dojet až na konečnou...). Jakožto prvonávštěvník jsem měl samozřejmě za cíl vše oběhat a odfotit. Tři místa, která mi přišla nejhezčí: **1\. Willis (Sears) Tower**

![](../wp-legacy-content/sears-225x300.jpg)![](../wp-legacy-content/balkon-225x300.jpg)

Je to (ještě pořád) nejvyšší budova v USA (442 metrů). Celé **103\. patro** je určené pro turisty a na jedné straně obsahuje **skleněné výklenky**. Zábavná je už cesta výtahem. Pohybuje se takovou rychlostí, že vám zaléhají uši, čísla pater skáčou po desítkách a to vše je ještě doprovázeno infografikou, která vám sděluje, že jste to právě natřeli pyramidám, Soše Svobody či Eiffelovce. Akorát se připravte, že si tak 1-3 hodiny postojíte ve frontě. **2\. Bean**

![](../wp-legacy-content/bean-300x225.jpg)

Nevím jak se to oficiálně jmenuje, ale všichni tomu tak říkají. Je to něco jako náš Václav na koni - fotka, kterou musíte v Chicagu udělat. Navíc se kolem nachází i několik dalších zajímavých míst, které stojí také za vidění. **3\.  Adler Planetarium**

![](../wp-legacy-content/panorama-300x225.jpg)

Nejde o to planetarium, ale o místo, kde se nachází. Je z něho totiž vidět krásně celé panorama Chicaga. Pak samozřejmě můžete navštívit i různá muzea , obchody, kluby nebo se jentak poflakovat ulicemi a namáhat si krk tím, že budete hledat kde končí budovy a začíná nebe. Pro úspěch výletu je kritické počasí. Taková mlha by mohla celkem udělat čáru přes rozpočet. **Shrnuto**: Bylo super po 2 měsících konečně někam vypadnout a potkat nové lidi. Chicago je úžasné město, které mi tak trochu připomnělo Prahu tím jak je rušné a přeplněné auty. Hodně lidí tvrdí, že je to nejhezčí a nejzelenější americké velkoměsto. Zatím nemůžu srovnávat, ale New York získal v mých očích vážného konkurenta...
