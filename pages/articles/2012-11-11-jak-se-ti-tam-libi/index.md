---
title: Jak se ti tam líbí?
path: /jak-se-ti-tam-libi/
layout: post
date: 2012-11-11
---

Česká otázka, kterou často slýchávám a ještě častěji čítávám. Ale ani o její anglickou verzi není nouze, zvlášť pokud zahajuji konverzaci s někým neznámým. A nikdy s odpovědí neváhám: "Zatím je to super", "So far, so good". Avšak takováto odpověď je hodně zjednodušená a zaslouží si trochu rozsvést. Líbí se mi tu protože **ČVUT má s MSOE naprosto luxusní dohodu**. Mám zadarmo: 

  * Neomezené množství jídla
  * Bydlení
  * Knížky
  * Velmi dobrý notebook po dobu pobytu.
A k tomu ještě patří věci, které jsou dostupné už i pro zbytek normálně (těžce) platících studentů: 
  * Skvělá posilovna
  * Hřiště pro tenis / volejbal / basketbal / fotbal zadarmo (včetně vybavení)
  * Tisknutí čehokoliv
  * Kulečník, pingpong
Oproti tomu v Praze jsem za vše těžce platil. I kdyby se MSOE nacházela na Marsu, tak bych jí za ČVUT hned měnil.  Když máte snadný a bezstarostný přístup k jídlu a střechu nad hlavou, tak je vyhráno. Další aspekt věci je, že tohle vše není někde v Ugandě, ale zemi která vždy byla v mém žebříčku oblíbenosti na čelní pozici, protože nás zásobuje skvělými filmy, seriály a hudbou, zlikvidovala nacisty a po nich i komunisty, či nám dala internet. O tom, že se do ní podívám tedy nebylo pochyb. Záleželo jen kdy a na jak dlouho. Před 6 lety jsem mlsně listoval sekcí "Mezinárodní dohody" na stránkách ČVUTu a plánoval. Samozřejmě když jsem se o tom někomu zmínil, tak nad tím akorát tak mávnul rukou. Popravdě ani já jsem tomu nevěřil. No a najednou tu jsem. A to je další důvod, proč se mi tu líbí - plním si svůj dávný sen. A pak je to také o lidech. Většinou je podstatnější s kým jste, než kde jste. A ani v tomhle ohledu si nemůžu stěžovat. Zatím jsem nenarazil na nikoho, kdo by se choval nějak zle či vyloženě podle. Naopak lidé jsou většinou velmi přátelští a otevření. Dost se traduje, že je to jenom povrchní. Ano je, za cestu autobusem se skutečně ničí kamarádi nestanete. Stejně jako u nás je potřeba tomu dát nějaký čas. Na druhou stranu je jednodušší do tohoto procesu naskočit, jelikož u nás se s vámi na ulici do řeči nikdo nedá. Chybí mi spousta fajn lidí. Bude mi chybět spousta fajn lidí. Podobný článek ještě minimálně jednou napíšu (s titulkem: "Jak se ti tam líbilo?"), prozatím zůstávám u verze: "So far, so good".

