---
title: Pozor na doktory
path: /pozor-na-doktory/
layout: post
date: 2014-08-16
readNext: /pomsta-prirody/
description: Nečekejte, že vás tu teď budu nabádat k tomu, abyste začali ignorovat očkování, preventivní prohlídky a místo paralenu si tu 40 stupňovou horečku sráželi odvarem z kuří nohy. To vůbec ne. Jsou však situace, kdybyste měli brát ty milé tetky a strýce v bílých pláštích s rezervou, jinak se z vás rychle stanou hypochondři.
---

Nečekejte, že vás tu teď budu nabádat k tomu, abyste začali ignorovat očkování, preventivní prohlídky a místo paralenu si tu 40 stupňovou horečku sráželi odvarem z kuří nohy. To vůbec ne. Jsou však situace, kdybyste měli brát ty milé tetky a strýce v bílých pláštích s rezervou, jinak se z vás rychle stanou hypochondři. Od mala jsem měl diagnostikované ploché nohy. Prý je potřeba je šetřit a důsledně nosit speciální ortopedické vložky. Dlouho jsem věřil tomu, že správně tvarovaná podrážka je nezbytností a chůze na boso je něčím děsně nezdravým.

Příroda nám nadělí mozek, díky kterému ovládneme celou planetu, ale nedokáže nám zajistit ani nohy po kterých by se dalo chodit? Jako dítě jsem pořád od rodičů poslouchal: "Proč chodíš bosej? Kde máš boty? Budeš mít nohy jako kačer Donald." Samozřejmě jsem byl v tomhle jako dítě velmi nedůsledný a vložky skoro nenosil. Pak jsem začal dokonce běhat - dobrovolně ty nebohé nohy ještě více zatěžovat. A hle, ono mě nic nebolelo. Začal jsem mít tedy přirozeně ke své diagnóze a nakázané "léčbě" nedůvěru. Před 2 lety jsem si navíc přečetl skvělou knižku [Born to Run](http://www.amazon.com/Born-Run-Superathletes-McDougall-Christopher/dp/B00E28VUWS/ref=sr_1_2?ie=UTF8&qid=1408204526&sr=8-2&keywords=born+to+run), která mě utvrdila v tom, co jsem již tak nějak tušil. Není potřeba opravovat něco, co nadesignovala příroda. Je to jako snažit se přemalovat Picasa. Pokud to nefunguje úplně jak by mělo, tak je potřeba to používáním posilovat a ne zafixovat a ještě více nic nedělat. Nakonec jsem vyhodil i původní supr-čupr-najkí boty na běhání a pořídil takové, které prakticky nemají podrážku.

V těch jsem nedávno [uběhl bez následků i maraton](http://blog.miksu.cz/maraton/). Nohy ovšem nejsou jediným příkladem z mého života. Plicař mi diagnostikoval **astma** a předepsal mi dejchátko - prý budu mít problémy při fyzicky náročných aktivitách. Nikdy jsem ho nepoužil. Alergolog mi našel **několik alergií**, třeba na kočku. Jednu doma máme. Občas mě začnou svědět oči nebo kýchnu, ale brát kvůli tomu prášky? Očař mi předepsal **brýle**, že mám půl a 3/4 dioptrie. Poslušně jsem je 5 let používal u počítače, aniž bych je vlastně potřeboval. Teď mi praskly a řekl jsem si, že to možná půjde i bez nich. [Oči se také můžou posílit a zlepšit](http://en.wikipedia.org/wiki/Bates_method). Zprvu to bylo trochu nepříjemné, ale vydržel jsem oči nehmouřit a ani si nezvětšovat titěrné písmo, které používám. Po 3 týdnech už mi to ani nepřijde. Nošení brýlí byl spíš takový zlozvyk. Pokud vám něco je, tak samozřejmě lékařskou pomoc urychleně vyhledejte. Moderní medicína umí dělat zázraky a vždy mě fascinovala. Občas je ale potřeba se nad verdiktem doktorů zamyslet. Nikdo totiž nemá učebnicovou fyziologii. Už ale nevěřím tomu, že se k ní dá dospět práškama, ortézama a nicneděláním.