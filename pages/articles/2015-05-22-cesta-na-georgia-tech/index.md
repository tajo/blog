---
title: Cesta na Georgia Tech
path: /cesta-na-georgia-tech/
layout: post
date: 2015-05-22
---

Já vím, co si myslíte. **Začínám ty školy střídat jako ponožky**. O tom žádná. Nicméně není to kvůli tomu, že by mě nikde nechtěli a ani tím, že by se mi všude tak nelíbilo. Vždy to byla kombinace zajímavé nabídky, lehčího úsilí a **obrovské porce štěstí**. A tak mi začíná 17. srpna školní rok na již v pořadí čtvrté vysoké škole. Jde o **Georgia Tech v Atlantě**, Americe. Přihlášen jsem do 2 ročního magisterského studia na College of Computing v oboru **Information Security** (Informační bezpečnost). Nová rubrika na blogu založena a tak hurá do psaní. Udělejte si pohodlí, bude to dnes trochu delší. 

#### Pobláznění z Ameriky

Dneska to načnu okénkem do historie. V září 2013 jsem se po [třinácti měsících vrátil z Ameriky](http://blog.miksu.cz/category/msoe/) zpět do Prahy dodělat poslední rok bakaláře na ČVUTu. **Bylo to nejlepších 13 měsíců mého života**. Z velké části dané tím, že to bylo také 13 měsíců těch nejbezstarostnějších. Život za oceánem mi jednoduše sednul - kombinace blízké kultury a úžasně milých lidí (snad to není jen specifikum midwestu). Velká země ještě větších možností a v mém oboru to platí dvojnásob. Většina toho zajímavého okolo počítačů a internetu se jednoduše děje spíše tam a ne v Evropě, natož Česku. A tak při letu domů už jsem v hlavě plánoval, že se dříve či později pokusím vrátit a získat i nějakou delší pracovní zkušenost. V posledním roce bakalářského studia je zároveň potřeba se rozhodnout, zda pokračovat i v tom magisterském. Přirozeně jsem se tedy začal poohlížet po nabídkách v zahraniční a to především v oné Americe. **Bohužel opravdu platí, že studium za oceánem je extrémně drahé** a pro většinu našinců bez nějakého stipendia prakticky nerealizovatelné. Navíc i slušná (běžná) stipendia pokryjí třeba 60% nákladů, což pořád většině lidí stačit nebude. Mířit tak musíte pouze na ty nejlepší stipendia (90-100%), ovšem ty se zase výhradně pojí s extrémně výběrovými školami. ![gatech](../wp-legacy-content/gatech-300x247.jpg)

#### Georgia Tech

V listopadu 2013 jsem objevil **[na stránkách ČVUTu](http://intranet.cvut.cz/informace-pro-studenty/studium-v-zahranici/mbd/zeme/usa/gt) nabídku stipendia na celé magisterské studium na Georgia Techu**. O škole jsem měl už celkem dobré povědomí (jeden z internů ve Westinghousu ho zrovna studoval) a tak se mi rozbušilo srdce nadšením. Vždyť je to jedna z nejlepších amerických škol! Studium zdarma! Magisterské obory! A tak jsem se samozřejmě do konkurzu ihned přihlásil. Stipendium nabízí německá nadace **Naumann-Etienne Foundation**. Každý rok ho dá jednomu až dvěma studentům z několika evropských škol (tuším že z Německa, Česka - ČVUT, Itálie a Chorvatska). **Pokud stipendium získáte, tak si musíte následně podat přihlášku na Georgia Tech** (stipendium lze čerpat pouze pro tuto školu) **a být úspěšní v přijímacím řízení**. 

#### První kolo

Úplně prvním krokem bylo projít přes síto zájemců z řad ČVUT, které má celkem 25 000 studentů. Z toho tak minimálně 5 000 bude už v posledním ročníku bakaláře či výše a mohou se tak přihlásit. Očekával jsem tedy slušný natřesk u nabídky, která je z říše snů. **Kolik si myslíte, že se tedy přihlásilo lidí?** 200? 100? Kdepak. **Byli jsme 2! Slovy DVA!** Bylo potřeba zaslat pár dokumentů: motivační dopis, 3 doporučující dopisy, transcript, CV a doložit i úroveň angličtiny (stačilo, že jsem už rok byl v Americe). ![94151728_crop_650x440](../wp-legacy-content/94151728_crop_650x440-500x375.jpg)

#### Druhé kolo

Prvním kolem jsem tedy prošel tak nějak automaticky. **Druhé kolo je pohovor s člověkem z nadace.** Diana (z německa) se bohůžel nemohla dostat do Prahy a tak jsme si museli vystačit s videohovorem. K pohovoru jsem si měl vzít svého mentora - nějakého váženého člověka, který mě dobře zná a bude schopen také zodpovědět pár otázek. Díky [ČVUT mentoringu](http://blog.miksu.cz/mentoring/) byla volba jasná - Senta Čermáková. Ta mi vůbec ohromně v celém procesu pomohla (doporučující dopisy a morální podpora), za což moc děkuji. Pohovor trval asi 20 minut a padly otázky: 

  * Proč mám o Georgia Tech zájem?

  * Proč jsem si vybral toto stipendium?

  * Na jakých zajímavých projektech jsem pracoval?

  * Co dělám ve volném čase?

  * Jestli sám sebe vidím jako leadra?

  * Tři pozitivní a negativní osobní vlastnosti?

  * Proč by měl někdo navštívit Prahu a ČVUT?

  * Jak bych uspořádal v Americe českou párty? Čím bych nás prezentoval?

  * Jaké čtu knížky?

  * Jestli mám na ní nějaké otázky?

  * Také padly otázky na některé věci z mého životopisu, který si pečlivě předem prošla.

Panovala uvolněná atmosféra a bylo to celkově fajn. Z otázek tak nějak plyne, že Dianu nezajímají jen vaše profesní zkušenosti, ale také to, zda nejste suchaři a máte i nějakou fantazii a kreativní myšlení. ![GA-Tech-Pool](../wp-legacy-content/GA-Tech-Pool-500x375.jpg)

#### Třetí kolo

To už oficiálně není, ale demonstrujete tím vaše odhodlání. **Je dobré poslat po pohovoru dodatečný email**, kde shrnete a doplníte proč jste nejlepším uchazečem a poděkujete za pohovor. Je to myslím standardem v západní kultuře (a možná už i u nás?). Pokud se na to vykašlete, tak to může být dokonce i automatické minus. A ano, je potřeba se bez nějakých cavyků pořádně vychválit, protože to za vás nikdo jiný neudělá! Vyhněte se obratům "pokud mě vyberete" a "byl bych dobrým studentem" a narovinu napište "jsem přesvědčen, že jsem nejlepším kandidátem" a "budu skvělým studentem". Pak už jen čekáte a doufáte. Já se dozvěděl už někdy v půlce prosince, že mi je stipendium uděleno. Je vyhráno! **Tohle byl doposavaď můj největší životní omyl**. Naivně jsem si myslel, že se stipendiem v kapse už budou přijímačky na Georgia Tech pouze formalitou. Už jsem se ani nezajímal o ostatní školy. Kromě dokumentů popsaných výše musíte ještě do přihlášky přidat výsledky z GRE (standardizovaný všeobecný test) a TOEFL (test angličtiny). TOEFL mi byl naštěstí odpuštěn (díky roku studia v Americe), protože jako minimum požadují 100 bodů, což není už úplně lehké získat. Drtivá většina škol chce jen 90 či  80 bodů. Ovšem výběrové školy nasazují laťku výše. Po roce v Americe jsem z TOEFL získal bodů "jen" 97. Bylo to sice téměř bez přípravy, ale i tak jsem byl rád, že mám o starost a test před sebou méně.