---
title: Registrace a první hodiny
path: /registrace-a-prvni-hodiny/
layout: post
date: 2015-08-20
---

**Pokud si myslíte, že bohatá a velká technická univerzita bude mít hezký, fungující a příjemný informační systém, tak nemůžete být dále od pravdy.** Nikdy jsem si nemyslel, že slova "KOS" a "fajn" použiju v jedné větě, ale opravdu se mi po ČVUTím modrém monstru stýská. Vždyť o něm vznikla i samostatná série stripů. ![kos1a](../wp-legacy-content/kos1a.jpg)   Na Georgia Techu se IS říká **BuzzPort** (Buzz je jako maskot úplně všude a na všem.) Obsahuje asi 1800 různých meníček a ikonek a odkazuje na dalších 1000 různých mikrostránek.  Týden před zahájením školy se otevírá registrace do hodin. V podmínkách mého víza a stipendia je, že si **musím** zapsat minimálně 12 kreditů aneb 4 předměty. **Jak se rozhodnout, co si zapsat a nezapsat?** Dostanete tabulku předmětů, které musíte povinně absolvovat (6 předmětů) a druhou, ze které si musíte minimálně tři vybrat (během celého studia, které by mělo trvat 3 semestry). U těch povinných není co řešit, ty si prostě zapsat musíte. U těch povinně volitelných ale máte možnost si vybírat. Jak? Klíčový bude syllabus (detailní popis předmětu), že? Ejhle, **Georgia Tech nemá jednotný katalog všech předmětů**, který by obsahoval detailní popisy. Informace o předmětech se omezují na název a jednu stručnou větu. S trochou štěstí pak jméno vyučujícího. Prý takový katalog existoval, ale někam zmizel. Cože? ![IMG_1541](../wp-legacy-content/IMG_1541-500x375.jpg)

Náhodná fotka z kampusu.

Dobrá. **S tím jedním volitelným předmětem se snad tolik seknout nemůžete**, ani když ho vyberete jen podle názvu. A tak si vesele zaškrtáte pět předmětů a dáte odeslat. Bum. Stránka plná nesrozumitelných chybových hlášek. **Povedlo se zapsat jeden předmět z pěti.** U ostatních je vyčerpaná kapacita. Cože? Na Georgia Techu se téměř nikdy nezaregistrujete přímo do předmětu ale pouze do čekacího listu předmětu. Ve čtvrtek a pátek předškolního týdne navíc celý systém pod náporem studentů začal kolabovat. **Opakovaně jsem z čekacích listů mizel**. Nešlo si procházet rozvrhy. Nedostal jsem se ani k pokladně (seznam toho co dlužíte škole či dluží vám). Nakonec nešlo už vůbec nic a nemohl jsem se dostat s kartičkou ani do tělocvičny. V pátek večer přišel hromadný email s omluvou, že se na odstranění chyb pracuje. ![IMG_1528](../wp-legacy-content/IMG_1528-500x375.jpg)

3 minute madness - každý člen fakulty měl 3 minuty na představení, zabralo to 3 hodiny

Skutečně.** V sobotu už portál zase fungoval.** Všechny předměty mi zmizely. Zvolil jsem novou agresivnější taktiku. Přihlásil jsem do čekacích listů k úplně všem předmětům, ze kterých mohu tento semester vybírat (asi 10). Poznamenal jsem si jejich místa a časy, kdy se budou učit a nehledě na (ne)registraci jsem na ně začal chodit. Pár se jich krylo časově, takže jsem nakonec obešel asi 7 předmětů. Tato taktika je velmi běžná a dokonce i školou oficiálně doporučovaná. **To potvrdil fakt, že se ve třídách sedělo i na stropě.** První hodiny byly vždy jen seznamovací. Dozvěděl jsem se tak, co se v nich naučím a **hlavně co bych už měl umět**. Masters level kurzy se nezdržují základy, protože ty máte už umět. Většina učitelů nám dala i nehodnocený test, abychom věděli, jak moc špatně na tom jsme a zadali i první domácí úkoly - další reality check, zda se náhodou nemáme z hodiny odhlásit dokud je čas (přidat a odebrat hodinu bez následků si můžeme do konce prvního týdne). **Musím říct, že působili dost přesvědčivě**. Natolik, že si z těch 6 volitelných předmětů budu mít problém vybrat alespoň jeden. **Ke kurzům nebývají žádné knížky**. Budeme se učit výhradně z paperů, poznámek z hodin, úkolama a děláním jednoho projektu za druhým. Na Georgia Techu jsou prý dva typy master kurzů - buď se věnují state of the art v nějaké oblasti a pak je učí vedoucí příslušného výzkumného týmu (materiál = jeho výzkum) , nebo trošku obecnějšího charakteru, kdy jdou více do široka a starších materiálů / paperů. Projekty se dělají v každém předmětu. Buď si můžete zvolit vlastní téma, vybrat některé připravené nebo si najít relevantní paper a pokusit se zreplikovat jeho výsledky. ![IMG_1544](../wp-legacy-content/IMG_1544-500x375.jpg)

Programovací jazyky

Systém čekacích listů funguje pak tak, že během prvního týdne vám postupně chodí pozvánky do jednotlivých předmětů (jsou v tom i nějaké priority dle oborů). Máte 24h na přijmutí nebo vás z listu vykopnou. V pátek musíte mít minimálně zapsáno 12 kreditů. **Můj život pro příští čtyři měsíce se bude skládat z následujícího:**

  * Intro to Information Security (Úvod do informační bezpečnosti)
  * Secure Computer System (Bezpečné počítačové systémy)
  * Applied Cryptography (Aplikovaná kryptografie)
  * Programming Languages (Programovací jazyky), volitelný
  * Computer Networks (Počítačové sítě), volitelný
Ještě se do pátku musím rozhodnout zda zruším jeden z těch volitelných. Oba jsou poměrně strašidelné (a to jsem vyloučil ještě daleko větší pekla). Programovací jazyky jsou pokročilá matematická logika, funkcionální programování a nástroj jménem Coq. Sítě jsou sítě. Nicméně předpokládají dobrou znalost z bakalářského stupně. Moje jediná vzpomínka na sítě z FITu je ta, jak se nám cvičící smál při konfigurovaní Cisco routeru, **že takový kretény ještě nikdy neviděl.** Opravdu to řekl! Není nad českou upřímnost. No, bude to výživný půlrok. Musím ale říct, že **předměty vypadají velmi zajímavě** (ozvlášť ty povinné). Škola letos udělala z InfoSecu (náš program) jednu z hlavních oblastí soustředění a chce ho povýšit na nejlepší dostupný program v této oblasti. Lidé z GaTech InfoSecu letos vyhráli hackerskou soutěž Capture the flag na DEFCONu, publikovali hromadu paperů či dostali **$100 000** bounty od Facebooku za naleznutí nějakých bugů. Více zas příště. Musím už jít. Číst. Paper.