---
title: Proč jsem v Abu Dhabi
path: /proc-jsem-v-abu-dhabi/
layout: post
date: 2014-10-16
---

Poté, co jsem [úspěšně dostudoval na ČVUT FIT](http://blog.miksu.cz/co-mi-dalo-cvut/), bylo potřeba se rozhodnout, kam dál. Nabízelo se několik možností. Ihned jsem vyloučil tu, která by znamenala nepokračovat v magisterském programu, protože mě studium celkem baví a cítím, že mi může ještě hodně dát. Logickým krokem by bylo tedy dále pokračovat na FITu, tak jako to dělá drtivá většina studentů. Nicméně jsem přesvědčen, že je lepší každý stupeň studia strávit na jiné univerzitě, protože je to ideální cesta, jak získat nejvíce kontaktů a i se nejvíce naučit. Po více než ročním studijním a pracovním pobytu v Americe jsem byl velmi odhodlán se tam vrátit. Značnou překážkou byly ale finance. Tu se mi nakonec podařilo zázračně překonat díky získání stipendia na **Georgia Tech v Atlantě** od **Naumann-Etienne Foundation**. Jeho získání je ovšem podmíněné tím, že musíte projít výběrovým řízením Georgia Techu. A to se mi bohužel **nepovedlo**. Proč? Tak předně Georgia Tech je extrémně dobrá a výběrová škola. Patří mezi úplnou světovou elitu. V Computer Science je mezi TOP5 v USA. Program, kam jsem se hlásil přijímal jen 14% uchazečů (což jsem se bohužel dozvěděl až když bylo dobojováno). Navíc v době kdy jsem tam podával přihlášku jsem musel řešit bakalářskou práci, normální práci a ještě zkoušky ve škole. Dost jsem to tedy celé odflákl s tím, že už to mám beztak v kapse. Navíc v testu GRE jsem díky skoro neexistující přípravě moc nezazářil a moje GPA nebylo také nijak vyjímečné. Když jsem v dubnu otevřel zamítavý dopis z Georgia Techu, byla to ohromná studená sprcha. Byl to vlastně první velký kariérní fail v mém životě. Na truchlení ale nebyl čas, protože jsem musel ve stejné době dokončovat školu. Samozřejmě jsem se s touhle situací nechtěl jentak smířit a začal si psát s nadací, Georgia Techem a bývalými absolventy. Vzešlo z toho to, že nejsem první, komu se tohle stalo a nadace mi dá ještě jednu šanci se opětovně na Georgia Tech přihlásit. **Toho samozřejmě využiji a v lednu 2015** opět zašlu svůj lístek do Georgia Tech "loterie". Tentokrát vím s čím mám tu čest a budu snad úspěšnější. Kdo vysoko míří, z vysoka padá a to je asi zákon přírody. Důležité je ale vsát a zkusit to znova. Georgia Tech nebyla ale jediná zahraniční škola, po které jsem pokukoval. Jiné americké jsem už nezkoušel, protože na to nebyl čas, finance a energie. Nicméně mě zaujalo několik nabídek v Evropě a Asii. Vůbec tou nejzajímavější bylo studium na **[Masdar Institute**](http://masdar.ac.ae) **v Abu Dhabi, UAE** a to z několika důvodů. **Tím největším jsou peníze**. Škola poskytuje všem svým studentům **velmi štědré stipendium**, které zahrnuje **školné, letenky, náklady na GRE a TOEFL, notebook, bydlení, pojištění, vízum a ještě 25 000 Kč měsíčně jako kapesné** na jídlo (v případě PhD studentů je to až 50 000 Kč). Samotný Masdar je navíc velmi zajímavé místo - první město, které jede kompletně na solární energii, neprodukuje žádný odpad a je protkané nejmodernější technikou. Institut je starý sice pár let, ale vznikl ve spolupráci s MIT, která dodává jak učební plány, tak i profesory. Původně to měla být dokonce přímo pobočka MIT. Vyplnil jsem tedy přihlášku a co se nestalo, právě sedím v Masdaru. Magisterský program tu trvá 2 roky. Pokud bych se dostal v roce 2015 na Georgia Tech, jsem připraven na to, že zdejší studium ukončím. Ale i tak mi tu 1 rok může hodně dát. Pokračování již brzo.