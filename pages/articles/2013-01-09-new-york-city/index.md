---
title: New York City
path: /new-york-city/
layout: post
date: 2013-01-09
readNext: /miami/
description: Druhá část vánoční dovolené připadla na město, které je pro turisty v USA povinností. Leckterý zdejší usedlík však nad NYC mávne rukou a většina se přiklání k názoru, že třeba Chicago je hezčí město. Nejel jsem tedy do New Yorku nějak přehnaně natěšený, což při pohledu na prognózu počasí ani nešlo.
---

Druhá část vánoční dovolené připadla na město, které je pro turisty v USA povinností. Leckterý zdejší usedlík však nad NYC mávne rukou a většina se přiklání k názoru, že třeba Chicago je hezčí město. Nejel jsem tedy do New Yorku nějak přehnaně natěšený, což při pohledu na prognózu počasí ani nešlo. Aneb z pláže rovnou do mrazáku. Alespoň se tak ospravedlnilo zabrané místo v kufru, které bylo vyhrazeno pro zimní oblečení. Na Floridě bych si opravdu vystačil jenom s tričkem a šortkama. 

<a href="liberty_orig.jpg"><img src="liberty.jpg" style="height: 400px" /></a>

Do NY jsme přilétli večer na LaGuardia a poslední půl hodina letu byla neskutečná podívaná, umocněná ještě tím, že jsme chvíli kroužili poblíž centra města. Velikost NY je ohromující. Přestože jsme byli vysoko ve vzduchu, nebylo možné se dopátrat konce ani začátku. Samotné přistání bylo docela divoké, jelikož v ten večer těžce foukalo, takže to solidně házelo. Navíc přistávací ranvej navazuje hned na vodu, takže jsem si v určitý moment byl už poměrně jistý, že si trochu zaplaveme. 

<a href="tsq_orig.jpg"><img src="tsq.jpg" style="height: 400px" /></a>

Po vystrčení nosu z terminálu nám hned namlátil ostrý ledový vítr - krásné uvítání. Během nějakých 2 hodin jsme se přes autobus, metro a trajekt dostali až k našemu bydlišti na Staten Islandu. Přestože je to na ostrově, tak dostupnost do centra je hodně dobrá - každých 15/30/60min (dle špičky) jede trajekt přímo do/z centra Manhattanu (cesta trvá 30min). Na Statenu navíc na trajekt autobusy čekají. Takže pokud jsem chtěl být na Wall street v 10h, stačilo se dostat z bytu v 9:15, což je dost slušné. Ceny za bydlení jsou samozřejmě na Statenu mnohem nižší. 

<a href="rock_orig.jpg"><img src="rock.jpg" style="height: 400px" /></a>

**A co všechno jsem v NY viděl?** 5\. avenue (ulice plná luxusních obchodů) 9/11 memorial American Museum of Natural History Apple Store na 5. (prosklená krychle) Bloomingdales (luxusní nákupní centrum) Broadway Central Park Charging Bull Manhattan z lodi (okružní jízda) Manhattan bridge Metropolitan muzeum Word Trade Center (nová budova) Brooklyn bridge Chrysler building City hall (radnice) Empire state building (včetně vyhlídky) Flatiron building (první mrakodrap) Grand central (hlavní nádraží) Greenwich village Itrepid museum (letadlová loď) Madison Square Garden M&M megastore Rockefeller center (včetně Top of the Rock) Roosevelt island Staten Island Ferry (taky dobrá vyhlídka) Statue of Liberty (okružní cesta lodí) Times Square ToysRUs (nej hračkářství) United nations Wall street Williamsburg bridge 

<a href="ferry_orig.jpg"><img src="ferry.jpg" style="height: 400px" /></a>

Takže docela dost věcí. A ještě jich bylo pár, na které už bohužel nezbyl čas (SoHo, Little Italy, China town, Columbia University...). Všechno výše uvedené je na Manhattanu. Hodně se vyplatilo si koupit unlimited lítačku za $29, jelikož MHD v New Yorku je skvěle vyřešená. Celý Manhattan je prošpikován metrem, které má v NY 34 linek a jezdí non-stop (krom hurikánů). Některé přestupy se tak trošku můžou vymknout kontrole, když jich je v jedné statnici třeba 7. Nicméně všechno mají skvěle označené a ani jednou se mi nestalo, že bych odjel něčím špatným. Některé trasy jsou tak důležité, že jsou zdvojené - po 2 kolejích vedle sebe ve stejném směru jezdí 2 vlaky. Jeden zastavuje klasicky v každé stanici a druhý je expres, který jich velkou část jenom projíždí, což ušetří ohromně času. Akorát je na zdejším metru trochu vidět, že je hodně staré. Nástupiště i chodby jsou strašně uzoučké, stanice připomínají občas hororové scény, semtam vám kápne na hlavu a hejno potkanů pobíhajících po kolejišti tu není ničím zvláštním. 

<a href="bbridge_orig.jpg"><img src="bbridge.jpg" style="height: 400px" /></a>

Docela vhod přijdou Google Maps, které znají MHD systémy amerických měst, protože jinak těžko otipnete nejvýhodnější cestu. Na povrchu ještě metro křižují autobusy, takže opravdu není potřeba ujít ani kousek pěšky, pokud nechcete. Taky je super ta pravidelnost ulic (což teda platí pro většinu měst v USA). Dva lidi si můžou dát sraz na místě, kde v životě nebyli a ani nemusí předem hledat, jak se tam dostat. Roh 5. a 32. ulice a je to jasné (MHD samožejmě vždy hlásí čísla ulic). 

<a href="manhattan_orig.jpg"><img src="manhattan.jpg" style="height: 400px" /></a>

Pro návštěvu NY jsme si asi nevybrali úplně nejlepší čas. Zima je daná, ale to množství lidí v ulicích překonalo všechny meze, jaké jsem si kdy dokázal představit. Občas se tvořily lidské dopravní zácpy, kdy se nedalo pohnout na chodníku do žádné strany. Do toho ulice narvané auty (a hlavně taxíky), které neustále troubí, což už nikoho ani nevzrušuje. Červená na semaforech tu snad funguje jenom jako doporučení. Množství lidí dělalo také problémy na památkách a v obchodech - fronty, fronty a fronty. Díky návštěvě NY jsem přečetl celou knížku. 

<a href="nyc_orig.jpg"><img src="nyc.jpg" style="height: 400px" /></a>

A to ještě nebylo nic proti silvestru na Times Square, kde se každoročně sejde milión lidí, aby viděli Ball Drop. Jak se může milión lidí vejít na jedno místo v centru města (Times Square je v podstatě jenom jedna ulice)? Těžko. Přicházející davy byly postupně uzavírány do koridorů, takže se nedostalo dostat dopředu a ani ven. Jak pořadatelé vyřešili záchody pro milión lidí? Vtipně, žádné prostě nebyly. Kdo se jednou promačkal ven, už se nemohl dostat zpět. Kdo vydržel celou dobu v té zimě, odměnou mu mohl být docela zajímavý program s lidmi jako PSY, C.R.Jepsen či Taylor Swift aneb nejprovařenější písničky roku 2012. Stálo to za to? Pro jednou rozhodně, atmosféra byla neskutečná, ale byl to záhul.
