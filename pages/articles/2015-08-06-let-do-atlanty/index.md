---
title: Let do Atlanty
path: /let-do-atlanty/
layout: post
date: 2015-08-06
readNext: /cesta-na-georgia-tech/
description: Atlanta je vcelku daleko. **Let z Prahy zabral 14 hodin s 3h přestupem v Amsterdamu. Kratší přestup bych určitě nedoporučil, protože před letem do států probíhá tkzv. velká kontrola.
---

Atlanta je vcelku daleko. **Let z Prahy zabral 14 hodin s 3h přestupem v Amsterdamu**. Kratší přestup bych určitě nedoporučil, protože před letem do států probíhá tkzv. velká kontrola. Gate se otevírá už 2 hodiny před odletem a všichni cestující musí projít povinným a leckdy zdlouhavým pohovorem (i pokud cestují s ESTA). Dostal jsem jen pár tradičních otázek ohledně balení kufrů, zda mi někdo něco nedal, co budu studovat... Zábavnější část přišla záhy, kdy mě požádali **zda bych mohl udělat překladatele pro starší pár ze Slovenska**. 

Otázky byly takové útočnější a hlavně početnější (kdo vám platí cestu, kde pracujete, jak se dostanete z letiště do hotelu...). Na druhou stranu je fajn, že i bez znalosti angličtiny se dá cesta do Ameriky zvládnout. Často bylo slyšet hlášení, že se hledají dobrovolní překladatelé z řad cestujících i pro další jazyky. Další zvlášností bylo to, že jsem se nemohl přes gate dostat do letadla. Scanner vždycky zapípal a rozsvítil se červeně. Několikrát jsem tak čekal frontu k help desku. Hádám, že mi někde oskenovali staré vízum z pasu (to nové je na stránce hned za ním). Do letadla jsem tak šel úplně poslední v době, kdy už mělo být 20 minut ve vzduchu. **Samotný 9h let přes oceán byl dle očekávání extrémně nudný a nepohodlný** (kvůli nějaké technické poruše jsem si nemohl předem upgradovat letenku, abych měl více místa na nohy a na letišti mi už jen suše oznámili, že let je vyprodaný). 

**Drobné pozdvižení během letu vyvolal starší pán, který upadl do bezvědomí a ustlal si to do uličky 2m ode mě**. Začala záchranná akce vyšitá, jak z béčkového akčního filmu. Lidé se začali zvedat ze sedadel a křičet, jestli je na palubě nějaký doktor. Doktoři se k pánovi protlačili hned tři. Letušky se snažily uklidňovat lidi a poskytnout první pomoc. Chlápek začal pak trochu mumlat, ale neuměl asi anglicky a tak se hledal někdo, kdo by mohl překládat z polštiny. Nikdo se nemohl najít a tak se nabídli alespoň nějací Češi (občas mám co dělat i s tou slovenštinou, takže na tohle jsem se opravdu necítil). Nakonec se ho podařilo po nějakých 20 minutách oživit a postavit na nohy a doletěli jsme tak až do Atlanty. 

V Atlantě jsem zamířil na shuttle k metru a rozhodl se celou cestu zvládnout bez taxíka. Kampus (a moje bydlení) je asi 2km od Midtown stanice, což je stejná linka jako letiště. Prvních cca 7 stanic jsem byl dle očekávání jediný cestující světlejší pleti, což mě němohlo rozhodit. Co bylo však horší byl samotný 2km pochod smrti k bydlení. Ne že by to bylo nějak extra daleko, ale 36 stupňů, urputné dusno, 30kg věcí a 1,5km kopec daly celkem zabrat. **V novém domově naštěstí čekala kromě sprchy i klimatizace**, takže den byl zakončen úspěšně.
