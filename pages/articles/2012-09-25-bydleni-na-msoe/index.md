---
title: Bydlení na MSOE
path: /bydleni-na-msoe/
layout: post
date: 2012-09-25
---

Už jsem tu probral jídlo, částečně školu a tak z těch elementárních věcí zbývá ještě popsat bydlení. MSOE má 3 koleje a všechny jsou hned vedle sebe, jsou v nich 2 ze 3 stravovacích zařízení a nacházejí se ve stejné ulici jako všechny školní budovy. Většinu obyvatel kolejí tvoří prváci, protože ti to mají povinné. Starší studenti už většinou bydlí ve vlastním. Situace je tedy stejná jako u nás. 

![](../wp-legacy-content/2012-08-30-00.38.33-225x300.jpg)   
_MLH - moje kolej_

My z ČVUT máme bydlení proplaceno (což není vždy pravidlem u těchto bilaterálních dohod), takže nemělo smysl uvažovat nad něčím jiným. Všechny tři nás umístili do 12 patrové Margaret Loock Hall (MLH). Já s Honzou jsme na šestém patře a Bára na 8. 

![](../wp-legacy-content/2012-09-25-11.13.39-300x225.jpg)   
_Můj pokoj_

Patra jsou buď komplet holky nebo kluci. Druhá kolej (RWJ) je v podstatě stejná jako ta naše, akorát má v přízemí cafeterii. Zas to tam ale o to více smrdí. A třetí (Regents Hall) je asi nejlepší, má jen 4 patra a rozložením jsou to buňky. U nás a RWJ je stará dobrá klasika - tedy "sociálky" společné pro celé patro. Celkem je nás na patře asi tak 20, na což připadá 6 umyvadel, 4 sprchy a 8 záchodů. 

![](../wp-legacy-content/2012-09-19-13.10.46-300x225.jpg)   
_Koupelna_

Pokoje jsou určené pro 2 lidi, většina je ale na pokoji sama a to i včetně mě. Tím se mi přeci jen zvýšil po 2 letech ve sdílené místnosti životní standard. Což ovšem trochu zamrzí je fakt, že na pokoji není ani umyvadlo a na patře chybí i kuchyň. Ta se nachází v 12. patře, je společná tedy pro celou kolej a ještě je zamčená (vím o ní jen z doslechu). V přízemí a 12. patře se rozkládají prostory pro sledování televize, studium atp. 

![](../wp-legacy-content/2012-09-25-11.14.311-300x225.jpg)   
_Chodba (hráli jsme něco jako curling)_

A jak se tu žije? Docela dobře. Sice tu není v přízemí hospoda, tak jako na českých kolejích (ostatně většina ještě nemůže pít), ale zas je fajn, že se vždycky máte u koho stavit na kus řeči, dívat se na televizi, hrát na xboxu nebo dělat bordel na chodbě. Vytvoříte si tak mnohem silnější vazby než se spolužáky, které typicky potkáváte jenom v rámci jedné hodiny týdně. Tomu pomohl/pomáhají i orientation week a floor eventy. A taky je moc fajn, že nemusíte řešit věci jako účet za vodu, elektřinu či internet (ten je překvapivě celkem mizerný). 

![](../wp-legacy-content/2012-09-25-11.12.39-300x225.jpg)   
_Výhled z mého okna_

Určitě jsem o hodně přišel tím, že jsem už od prváku bydlel na privátě, nicméně teď mám příležitost si to vynahradit. :)
