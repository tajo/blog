---
title: Můj rozvrh
path: /muj-rozvrh/
author: admin
layout: post
date: 2012-09-09
---

Abyste si nemysleli, že se tu jenom flákám, tak už mám za sebou první týden školy. Předměty, které jsem si vybral již půl roku před odjezdem do studijního plánu, jsem si mohl strčit tak akorát za klobouk. Většina z nich totiž není vůbec otevřená nebo budou až později. Nicméně narozdíl od regulérních studentů MSOE nejsem svázán žádným programem a tak jsem si mohl vybrat prakticky cokoliv, co se na škole vyučuje. Dokonce ani naplněné kapacity nepředstavují problém. **Moje šťastná pětka:** **[Advanced Computer Graphics**](http://resources.msoe.edu/cdb/course.php?course=CS-421) Předmět je především o OpenGL, což je základ většiny (nejen) 3D her. Trochu jsem váhal nad tím, zda do toho jít, protože tyhle grafické věci bývají plné nepříjemné algebry. Navíc udělat nějaký smysluplný projekt nebude taky žádný med. No zkusím si aspoň pohrát s WebGL. **[Neural Networks**](http://resources.msoe.edu/cdb/course.php?course=EE-484) Neuronové sítě je něco, co mě vždycky fascinovalo díky tomu, jak mocný nástroj to je. Vytvoříte síť, nakrmíte ji daty a ona vám pak celkem přesně predikuje výsledky pro nové případy. Odhadování spotřeby elekřiny, plynu, šíření nemocí, predikování zločinů... Je to takový základ umělé intelegence. Hned po první hodině jsem měl chuť ten předmět zaříznout. Je totiž určen spíš pro elektroinženýry, pracuje se v matlabu (který znám jen z doslechu) a ani teorie nebude žádný med. **[C# Programming**](http://resources.msoe.edu/cdb/course.php?course=MS-481) Tento předmět jsem si pokrytecky zapsal jako "free credits". Dle očekávání se náročnost a styl výuky vůbec neliší od toho na FITu. Ovšem nebude na škodu po dlouhé době trochu "přičuchnout" k Microsoftu. **[Philosophy of Technology**](http://resources.msoe.edu/cdb/course.php?course=HU-439) Ano, byl jsem varován, že si nemám zapisovat humanitní předměty, protože nejsou snadné ani pro rodilé mluvčí. Nicméně to pasuje do mého českého programu a téma je celkem zajímavé. Předmět je o tom, že si postupně čteme (doma) knížku a v hodinách nad tím diskutujeme. A jentak mimochodem ještě musíme napsat 6-8 stránkovou esej na odpovídající téma. Asi nebude pro vás překvapením, že celkem rád píšu. Avšak v AJ je to zcela jiný level. **[Innovation and Business Markets**](http://resources.msoe.edu/cdb/course.php?course=MS-3423) Další předmět, který bych si nezapsal, pokud by nebyla naděje, že mi ho pak na FITu uznají místo BI-EPD. Celkem mě vyděsila první hodina, jelikož nás tam chodí 9, z toho 8 lidí jsou na ekonomickém majoru a pro inženýry se vyučuje předmět podobný, který je však jenom slabý odvar tohoto. Cílem předmětu je se naučit napsat takový business plán, se kterým si můžete dojít do banky pro peníze. Naštěstí mám celkem tuhle oblast dost rád a tak mi ani nevadí, že musíme každý den půl hodiny poslouchat souhrné zprávy týkající se ekonomiky. Akorát potřebuju vymyslet firmu, pro kterou budu svůj plán připravovat. **A první dojmy z výuky?** Na MSOE neexistují přednášky pro 150 lidí. Všechno se učí v malých třídách většinou po 10-20 lidech. Normální hodiny mají 50 minut, laborky 1,5h. Všem profesorům naštěstí celkem dobře rozumím a dokonce i oni mně. Co mě však více trápí je to psaní. Zatím je to pro mě bolest psát dlouhé úvahy v angličtině. A celkově to rozhodně nebude odpočinkový rok. Ale proč ne, alespoň se naučím i něco jiného než angličtinu. Hodiny jsou mnohem více interaktivní než u nás a tatam je takové to naše anonymní prostředí, kde téměř nikdo z učitelů nezná vaše jméno. Všechny budovy školy se nacházejí v jedné ulici, působí celkem moderně, uklizeně a snad jediná věc, která mě štve, je klimatizace. V tričku a šortkách tam po hodině regulérně klepu kosu. Jinak rozvrh moc nevyšel, co se týče času. Nemám žádný volný den a žádné 2 hodiny nejsou po sobě:  

![](../wp-legacy-content/roz-300x194.png)